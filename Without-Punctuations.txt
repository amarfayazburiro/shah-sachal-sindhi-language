اول ساراھ ڪر سبحان جي مولىٰ جو ملڪن
مڙيائي محضوض ڪيا ڏسو ڏيھ ڌڻين
ڪي ڪامل ڪُرسين تي چڙھي وَھ وَھ وعظ ڪن
ڪي ڪاتب ڪتابن جا سوين سبق ڏين
ڪي مسئلا مسائل ڪيون ناميان نبيرن
ڪي پڙھيا پاڻ پروجهہ سان پڙھيون پڙھائن
ڪي وردن وظيفن ۾ شاغل روز رھن
ڏسيون وائسيون ورق کي وريون ورائن
سِڪَ سچيءَ کَـئُون ڪونڪو سبق سُور سِکن
اکر لِکن نہ دل تي ٿا ڪاغَذَ ڪارا ڪن
مَسُ ڪاريءَ جان مَنَ کي ٿا ڪاري ڪارو ڪن
مُدعا ٿئي جنھن ڳالهہ ۾ تنھن ويجهو ڪِين وَڃَن
جو فرمودو واحدَ جو تاڏي ڪَنُ نہ ڪن
”و فِى اَنفُسِڪُم اَفَلاَ تُبصِرُون“ ھِن ويسَھ نہ وسَھن
ٻين مَعنائن ۾ ڪاھَت ڪَيون ڪَھن
اِھو فِڪر فائِدو نہ ڪري توڙئون کي تَن
فڪر ڪن نہ فنا جو ٿا بقا کي نہ پُڇَن
ھي اُتي حيران ٿيا اوڳا ۾ اکَرَن
معنىٰ تن جي طرح سان ھڪڙي ٻي چَوَن
پڙھيو سمجهيو عِلمَ تي عمل نہ آڻن
”مَن تَعلمّ العلم للمُنَاظَرَة وَالمُکَابَرَةُ“ اُھي منافق مرن
ھيٺَؤُن مِٽيءَ جي پسِي ٿا پاڻ ئي لِڪائن
آھي آفتاب اَبَر ۾ پَرَ لائق ڪِين لَھَن
مُنجهايو ماڻهن کي ماضين مَذھبن
محڪم ماڻهن کي ڪيو تن جي زنجيرن
ھُون حديثن ڪِينَڪِي نہ ۾ آيتن
مڃن تن کي ڪِين ٿيو ملا ٿا مَڃن
سي سوگها سڀئي ڪيا نامراد نِيَرَن
اکيا اکين وڌڙا توڙؤن ئي ڏَسُ تن
بِرهَ جي بَئبان کَئُون پاسي اوءِ پَوَن
سي پَسڻَ کؤن پري ٿيا ڪين پسا پَسَن
محبت جي مھراڻ مَئُون جي مُلا چاشَ چَکَن
تہ ڪنز قدوري ڪافيا لھرن ۾ لوڙھن
ڪن سلام صرف کي ھوند نَحو نہ نھارن
پرکَ لاءِ تنھن ڳالهہ جي باس نٿا باسن
اُھي رھيا اِتھين مَٿي ڪِين چڙھن
ڪيئِي آھن قالَ ۾ باتيون بَس نہ ڪن
ڪي وڃي رسيا حالَ کي ڪي بيٺا ٻاڏائن
ڪي لَنگهي ھليا حال کَؤن نڪِي قال ڪھَن
ڪي دنيا جي طلبَ ۾ ھنيا حرص حَڄن
”طالِبَ الدُّنيا مُونث“ محبت ناھي تَن
ڪي ڪوڏيا عقبىٰ جا ٿيا ھنيا لئہ حورن
”طالِبُ العُقبىٰ مُخنث“ مڙس سي نہ چئجن
عاشق جي الله جا سي سائين سيبائن
”لاَ مَوجُودَ اِلَّا الله“ حاضر ڪيون وتن
”طالِبُ المولىٰ مُذَڪر“ ھن رسايا رمزن
ٻئي جھان ڦٽا ڪيو ٿا ٽئي جھان وڃن
اَصلئون ئِي اختيار ڪيو فقر فقيرن
”اَلفَقُرُ خَزِينَةٌ مِن خَزائِنِ اللهِ“ بعض کي بخشن
”اَلفَقيرُ لاَ يَحتاجُ اِلَى الله“ ٻيون ڏنائون ٻن
”اَلفَقرُفَخرى ولفقرمِنى“ اِئين اُتو عجيبن
وَتَن ويڳاڻا وِرھ ۾ نيڻين نِنڊ نہ ڪَن
راتو ڏينھان روحَ ۾ چَپ نہ ڪو چورن
”مَن عَرَفَ رَبہ ڪَلّ لِسانہٗ“ ٻَڌِي زبان اُنَهن
نَشي تن کي ”نانھ“ ڪيو مورئون ”مان“ نہ چَوَن
”قُل ڪُلٗ مِن عِندِاللهِ“ اِھو ڪيائون ڪَن
”وَالقَدر خَيرہُ وَشرَہ مِنَ اللهِ تَعَالىٰ“ سڀ اوڏانھون ڄاڻن
موليٰ جي محبتَ ۾ کِيا ٿيا وَتَن
سُڏڪا سَڀَئِي سوز جا ڀنينءَ رات ڀَرن
آديسي اَرمانَ ۾ گهوماٽيا گُهمن
ڪِين رئَڻَ کَئُون اُن جيون اکيون اوڪارن
”ھرآن سِرى کہ با محبوب دارند خبرنبود ڪراماً ڪاتبين را“ سِر اھو سانڀن
ھَيھات ھَيھاتَ اِھا عادت اُداسن
پنھنجيءَ پَر ۾ پاڻَ کي ٿا پَرتَئون پَچَائِن
نِھائِينءَ کَئُون نينھڙو سکيو ساميڙن
مَچ مَچايو مَنَ ۾ ٻاڦ نہ ٻَھر وجهن
عاشقَ مَٿَؤُن آگ جي اولارا ڏين
طالب جي ئِي حَق جا طَلَب نہ پِئي ڇڏِن
عينان سندين اوجاريون اڇن اوجاڳن
اٺئي پَھرَ عجيبَ کي ڪَنڌ اونڌي اورن
ڪا ساعت ھَڏِ نہ سنرا اُنهين ري آھِن
ظاھِر سي ئي زبان سان ٻيو تا ڪين ڪَھَن
مامن سان ماڻهن کي سالڪ سمجهائن
صُمٌ بُکمٌ سڪوت ۾ اڳيون پئي عامن
”عَينُھا باڪيةٌ و قَلوبُھا ذاکِرٌ“ اھوذڪر چوَن
”عَينُھَا تَنَامُ وَلاَ تَنَام قُلوبُھَا“ دل طرف دوسَن
آئي آڏو عامَ جي اڳهين ڪانہ ڪَھَن
”اِنّ اَولِيائِى تَحتَ قَبَائِى“ لائق لعل لِڪن
”الصّبرُ مفتَاحُ الفَرَح“ صبر صابرن
بعضي موحد وحدتي اھڙا ڀِي آھن
مست ڪئين منصور جان سوريءَ سِرُ سَٽِن
محبت ۾ مخمور ٿيا ڪامل ڪوڏَ ڪُسَن
ڪُرڪَن ڪِنجهن ڪِينڪِي ڄڻ پار وِھانءَ وَڃَن
رتَ منجهارُون پانھنجي وضو وِير ڪَرن
اِيءَ نماز عشق جِي تھؤن پوءِ پڙھن
جي محبت وِڌا مامري سي ڪيئن مُڙس مُڙن
سوريءَ اُتي صابري ڪيون ڇيڄ چڙھن
تَحتون تريءَ تي رکيون صادق سِرُ ڏِين
ڪن سِرُ صدِقي دوست تَئُون ٻيا پھ ڪين پُڇن
نِينھن نھوڙيا نڪِڻيان جنھن پَر ڪاپڙين
ھِڻي درد دھيون ڪيا سندي سپيرين
ڪڏھن اڇا ڪپڙا ڍار نہ ڪنھن ڍڪن
منھن ميرا مَٿي ٿيرا اھڙيون طرحان تن
ڪائي تن جي ڪانڪا جُڙي لِيڙَ لِڱن
مٿين پيرين برھنہ ايڏا سور سَھَن
پرٽيو پروانن جان ڪاھيو تِتِ پَوَن
ڀَنڀڙ باھ عشقَ جي سپورَن سَڙَن
کامِي لَھسي لُوسجي لائق لعل ٿين
آوڙي عام نہ اُن کي جي سينڌائِي سڄڻن
اَچو پَون آڙاھَ ۾ سِرَ جو سانگ نہ ڪن
ڊِڄو ڪنھن جِس جهوپڙا آڏا ڪين اڏن
اوڏَنهن وٿ متان پَوي گنگهر اِي گهارن
ري پِريان تن ڪين ٻيون ڳالهيون ڪَس لڳن
ڏاڍا ڦٽ فراقَ جا تن جي چت چاڪن
ورھ وڍي واڍوڙ ڪيا رويو رت رئن
”مُوتُواقَبلَ اَن تَمُوۡتُوۡ“ ائين مَن مارِن
اُھي مَرَڻ کَـئُون اڳي مُئا ”مان“ کي ڪين مَڃن
دشمن دوستَ ھڪ ڪيون گودڙيا گڏجن
ان جي اَکين آگم سِٽيا بوندان بس نہ ڪن
سِرُ ڏيو سَنوپرا وَٽِي ورھ وَٺن
”تَرڪُ الدُّنيا سُنة طَلَبُ المَولىٰ فرۡضُ“ ھو دِل ڌَرنِ
سويون ڇڏيون سُکَڙا گوندَرَ گذارن
جوڳي جانبَ ڪاڻ ٿيا مثل مَستانن
اَبتر ڪيائون پاڻ کي پَسَڻَ لئہ پِرين
ھاءِ وِڃايو حالڙو ويتر ويچارن
ھو ”مشتاق على لقاءِالله“ ائين محفوظ رھن
ڪي فنا فراق ڪيا ڪي مليا محبوبن
آھِ لقاءُ لطيفَ جو عيدون عاشقن
محبت جي مڪان کَئُون لاھوتي لنگهن
واديءَ ۾ وحدتَ جي دانھ پير ڌَرنِ
”تون مان“ وڃي وچ مَئُون تہ ڪِي پاڻ پَسَن
شڪ يقين اُٿي ويو برابر چَوَن
ھادي مريد ھڪ ٿيو تفاوت نہ ڪن
عابد ۽ معبود سو ھڪ نگاھ پَسَن
پاڻ پڙھِي پاڻ بِيھي پاڻ ئي سجدو ڪن
”پاڻ“ مڙيوئي ”پاڻ“ ٿيو نِوڙي نِوڙَت ڪَن
پاڻ اُٿي پاڻ ويھي پاڻ رموز رکن
پُرجهہ مِڙيوئي ”پاڻ“ ٿيو غير نہ پَسائن
ڪافر مومن ھڪ ٿيو ڀلا ٿا ڀائن
سوئي فَلَڪ سوئِي مَلَڪ سوئي آدمن
سوئي اَحمد سوئِي علي سوئِي ھڪ سَمجهن
نانوَ ڪَنن اَکِين جا وچون ئِي وڃَن
بازيون بازيگر ڏِسِي اِنهيءَ ڀَتِ ڀُلَن
تان اکيون ڪَن زبان سي ٻوليون ٿيون ٻولن
اسين آھيون آدمي بيحد مون بشرن
نا تہ مِڙيوئي پاڻ ٿيو سميع بصير ڏسن
عين عليم ڪليم ٿيو قادر قدرتن
ھي مڙيون ئي وصفان اندر آدمن
ھي مڙِيوئي حق ٿيو ٻيا باقي ڇا بچن
وصفن اُنهن ساڻ اصل آدمي سڏن
ھِت آدمَ مَئُون الله ٿيو ٻيا سڀ شڪ ڀَڄن
اصل الله مَئُون آدمي ثابت صورتن
مورَت صورتَ ھڪ ٿئي ڏسج دل نيڻن
سوئي ڏسڻ وارو سو منظور مَڃن
خالي ڪانہ جاءِ ٿي بنا محبوبن
سڀ ڪنھن ھنڌين سپرين ڇا جِي جاءِ حسن
ڪاٿئين پٿرڻيون پَٽ جون ڪاٿئين دلقا ڪن
ڪاٿئين جاما زر جا ڪاٿئين پشمينا پَھرن
ڪاٿئين سَناسِن ۾ ڪاٿئين منجهہ مُلن
ڪاٿئين معرڪن ۾ ڪاٿئين منجهہ ڪُنڊن
ڪاٿئين مَسيتن ۾ ڪاٿئين ۾ دائرن
ڪاٿئين رھن تقوىٰ ۾ ڪاٿئين ۾ ناچن
ڪاٿئين تماشن ۾ ڪاٿئين ۾ سيرن
”خَلَقَ الاَشيَاءَ فَھُوَعَينُھَا“ منجهہ عربيءَ ائين چون
پاڻ چوندڙَ پاڻ ٻڌندڙَ پاڻ ئي ۾ ٻولن
سمونڊ سرگردان ٿيو پيو ۾ عَجَبن
”آءٌ اصل پاڻي آھيان ڪئين سمنڊ سڏن
نانوَ مٿم ناحق جا رکيا الاجي ڪَن“
جي رسيا وڃي وصالَ کي سي چؤرنگ يار پَسَن
اول ڪفر پوءِ مَڃَڻ پوءِ تان مَنجهہ ڪُفرن
پر ڪفر مسلماني ھڪ ٿِي مِڙِيوئي مَڃن
نفيءَ مَئُون اثبات ٿيو ٻيا سڀ ”لا“ ٿين
مرشد ڪامل ھادي منھنجو دائم درازن
عارف عبدالحق آھي صوفي صاف سَڀَن
ھُئي شالَ چراغ سو روز شبان روشن
عارف جي اولاد کي دعا سڀ ڪَرِن
حيرت ۾ ھميشہ سي غازي سڀ ھُئن
عشق منجهہ الوٽ ھُئَن سڀئي صاحبن
تا گهڻين طرحين نوِڙا مَٿي ”نانھ“ رکن
ڏيو روشن تن جو تائين قيامتن
اُجرائي آفتاب کان ھادي شال ھُئن
اَظھر ھُئن دارَين ۾ برڪت پنجتنن
ھوئن خليفا غوث جا سي روشن کانئن ھُئن
قائم مَسند تن جي حُرمت خير سندن
”سچو“ سگ انهن جو سندن دروازن
ڪَلمو چئو نبيءَ تي تا ڇٽو کان ڇِين.
اَول ڀيري ڀَڃُ جي بَندَ خيالات جا
تَنھِن پڄاڻا وَڃُ حَلاجِي حيرتَ ۾.
ھِيءَ نہ واٽَ ھُئاءِ جي آھي نڪا تَقلِيدَ
تَحقيقاً توحيدَ آھي راهَ رسُولَ جِي.
ھِڪُ سَفَرساعَتَ ٻيو سَفر سالَ جو
پھريون تا راحتَ پويون تا پوءِ رَھيو.
جي تو ادب آھہ تا ٻَنڌاڻَن ٻَڌِي وَڌين
ڪَلَ نہ پِيَڙءِ ڪاءِ اُصولِي اِسرار جي.
پُٺيءَ ڄَڃَ نہ ڄُلُ مَنجهہ تَماشي نہ پَوين
گهوٽُ ڪري تون پاڻ کي ڪَر ھَنگامان ھُلُ
ڀولِ نہ ٻئي ڪَنھِن ڀُلُ وَٺِج حالُ حَلاجَ جو.
پُٺيءَ ڄَڃَ نہ ڄُل تون ڪَر پاڻ کي گهوٽُ
مَردَ نہ ھِتَئوُن موٽُ پٺيءَ لائي ڄڃڙي.
جَڏھن وِھين فڪر ۾ خاصو ڪري خيال
تَڏھن فراق وارا فِي الحالُ بَندَ ٻَڌندءِ وچَ ۾.
حُڪم ھَلي ٿو جَنھِن سان سو ڪر پيدا پاڻُ
صورت سا سڃاڻُ مُنھن ڪَري مورَتَ کي.
”تون“ ھي سان ”تون“ لَڀين ”مان“ لَڀان ”تو“ سان
”تون“ ”ھي“ ”آءٌ“ سَڀھِين ”لا“ ۾ موجودات ٿي.
جي تو ڄاتو ”پاڻُ“ تہ ”آءٌ“ ٻيو ڪو آھيان
ڪَندُءِ غرقُ گُمان ڳَھلا انهيءَ ڳالهہ ۾.
اَدبُ اَٿئي اوٽ اوٽِ تہ اڳاھون ٿِئين
مارنغاري چوٽَ عاشِقَ ”اَناالحق“ جِي.
جي فِڪر کَئُون فارغ ٿيا ٿيا دنيا کان دور
ھوندا سي حضور آءُ ڳرھيون ڳالهڙيون.
بيرنگيءَ مَئُون رنگُ پَسو جو پيدا ٿئو
ظاھِرَ ۾ پئو زَنگُ موسىٰ ۽ فرعونَ جو.
تون جا ڀائين مَوجَ سا مِڙِيائي مِھراڻ ٿي
ھِي اُنهن جا اوجَ جَن سنبَت سوريءَ پار ڏي.
دِين ڪُفر دِل دام ڏج مڙيوئِي موج ۾
تنھن کان پوءِ حُڪامُ ھَر ڪنھن ھَنڌ تنھنجو ھَلي.
جاڏي ڪياڙي سجدو تاڏي نہ ٿئي
جاڏي مُھاڙِي سجدو تِت صحيح ٿيو.
ظاھر ڪَڪَرُ آنءِ مِينھُن توئِي باطن ۾
پاڻُ اُھوئي ڀانءِ جنھن وَسي سان وَسَ ٿئي.
سوزُ گُدازُ۽ غَمُ مِڙِيوئي معافِي ٿيو
ماردَمامين دَمُ عاشِقَ ”اَناالحق“ جو.
جي ادب کان نِڱِئا سي ئي ٿيا اللهُ
ھُن وڃايو راہُ ھو ھاڃي ۾ ھڄِي وِيا.
تون تاڪا ٿي آنءِ پاڻُ اَول لَھُہ پانھنجو
جيلَهان ٻِئي نانءِ پَئين تيلهان تفاوَت ۾.
ڄاڻُ نہ تَفاوتُ عبد ۽ اللهَ جو
ھو آھي اَمرُت ھِي ڀِي ڏُور نہ اُن کَئُون.
اللهُ ڄاڻُ نہ ھن کي ھِي مِڙِيوئي حَقُ
ناھي شبھو شَڪُ جو مَعلوم ٿيو مرشِدَ کَئُون.
معلوم ٿِي مرشدَ کَئُون ٻي جا ڳجهِي ڳالهہ
ھِن جِي ڇاھِ مجالَ ”ھو“ لَڀي ”ھن“ سين.
ھِي تان مور نہ وَڃڻو چئو وڃي ڪاڏي
"”وُ“ ”ھِي“ ھِڪُ ڪري مورک ڇَڏِ ماڏي.
جھڙو ڀائِيندين ”پاڻ“ پَنھنجو پاڻهين
تِھڙو ئِي ٿِيندين ھُت ڀِي ساڻ يقين جي.
جيڪي آھي ھِتِ ھُت ڀي اُھو ئِي اٿَئِي
ڀَڃ اُھائي ڀِتِ تان تون اھو ئي رَھين.
جِھڙو آھين تِھڙوھوندين فانِي ٿيندين ڇا
سُڌ پنھنجي سِر جي ڪامِلَ پِيَڙءِ ڪا
ڳالهہ نہ سمجهيئي سَا آوازي ”اَناالحق“ جِي.
ٻيو ڪو ڄاڻڻ مَحض گناھ
ھر ڪَنھِن صورت آپ الله.
ڪِٿي گَدا گدائِي والا ڪِٿي شھنشاھ.
دونھان ڏيک متان ڪو ڀولي اولي اَبر ماھ.
”وَنَفَخۡتُ فِيہِ مِن رُّوحِى“ آھي سَھِي ڪر ساھ.
”خَلَق الاَشيَاءَ وَھُوَ عَينُھا“ اِھو قول گواھ.
صورت منجهہ ”سچوءَ“ جي ٻولي پاڻ ئي بيپرواھ.
عاشق ڏِسڻ ۾ آيو محبوب گل سَناسِي
عبرت عجب عجائب اسرار رنگ عباسِي.
برھي جِي اک ببيني ڪائي مثال چيني
توڙي رنگون رنگيني چينيءَ جي مَٽ نہ ڪاسي.
گِل آب جاءِ جاتي محبوب راز تاتي
عاشِق ڏِسڻ کَئُون ڪاٿي رَھندو پتنگ پياسي.
”صورتَ“ ۾ جاءِ ”دَمَ“ جِي ”دَمَ“ ريءَ نہ ”صورتِ“ ڪمَ جِي
دَمَ ۾ جا لذت غَمَ جي وہ واہ ڳالهہ خاصِي.
ابليس جِي وڏائِي ھَر سانس تي سوائي
جِيوَڻ تہ دَم ڀلائِي نہ تہ تحت نَحس ناسِي.
ثابت ”سچل“ سچاري يارن جي ياد ياري
وحدت جنِين وساري تَنِ تَنَ مِٽي اَڻاسِي.
ھُتِ تان ڪير ھُياسِ ميان وو
ھِتِ ٿي ڪير آيس نہ ڄاڻان
نانءُ ٻِئو ھُتِ ھو منھنجو ھِتِ ٻِئي نانءَ ٿِياس.
اچڻ نہ ھو ھِت منھنجو پَرڪَنھِن تا خواھش کَنياس.
ھُتِ ھُيَس معشوقيءَ ۾ ھِت عاشِق ٿي آياس.
ھيءَ ھَي ھُئي ھُت ڪا نَڪا ھِت مَنجهہ پروڙ پياس.
”سچو“ سارو وو سَچ ٿيو وچَون ”آءٌ“ وياس.
ميلو ٿيندئي ميلو ٿيندئي نينھڙو لايو
جُڙيا جانِي مون سان ميلو ٿيندئي
”وھُومَعَکُم“ چيو وصالون وري سو ورہ وسايو.
”وَنَحۡنُ اَقۡرَبُ“ پاڻ اُتيوئي موٽِي تا بِرہُ بَڇايو.
”اسين تو سان تون اسان سان“ پاڻَ پِرِين فَرمايو.
زلفان کوليوَ خيال اسان جي ڏاڍو ڪو ستم سَھايو.
ڪري اُمارو اڳيون اسان جي تيرن ساڻ تَپايو.
راند روئڻ جِي سِکِئين ”سچو“ ري ڏاڍو ڪو پور پِرايو.
آءٌ تا پِيَڙس اُتي جِتِ جاءِ ادب جِي ناھي.
نادانن ناداني آھي بيھڻ اُتي بُتي
وحدت جو پيو باز جتي مُئو مرغ اَدب جو اُتي
وھم خيال وڃايا غيري خيال ھڪڙي کُتي
سر ڪٽايو سو ڪيئن موٽي ويڙو جو شرط اُتي
”سچو“ سَچ آھي اِھوئي وسرئي نہ پَنج سُتي.
نانءُ اِھوئِي اِھوئي نانونَ وَارو صورتَ مورتَ سائي وو.
اِسم خاني وِچؤُن اِسما اِھو ڏَسُ ھادِيءَ جو جانِي وو.
آھِ تَعجب اِھو جو ڪَر لوڪان ذاتِي لِڪائِي وو.
گاھي طاعَت گاھي عبادت سَجدو سَھو سَھائِي وو.
ٻئي پارون تان ڏئي ڏيکاري اوڙَڪ خَلق مُنجهائِي وو.
”سچو“ سھي ڪَئي اِھا سڀائِي جا بازِي يار بنائِي وو.
آءُ ادا سالڪَ سھِي ڪر تون طلسمات کي
ڀَڃُ دوئِي تا ڪل پويئي دور ڪر درجات کي.
سِر اھو سارو سڻائج ڪَن نہ ڏي ڪرامات کي
ظاھر ٿئين تان ”ذات“ مون پر سمجهہ تون ”صفات“ کي.
غازي نہ ڀانئج غير تون ھن محض موجودات کي
سِرسَٽجِ ھن سِر ۾ ڏي منھن نہ ٻِي مصلحات کي.
بي اعتباريءَ سان ڪرين ھَرھَر نفي اثبات کي
اثبات کَئُون اڳنان لنگهي ڪَر تَم تون طاعات کي.
تون ڪيئن وٺِي ويھي رھين ھَي ھاءِ حڪايات کي
ڳالهين مَنجَهئُون تان ڪِين ٿئي ڀَڃ اوٽ عزىٰ لات کي.
”سچو“ روئين ڇو ھيترو بس ڪر ھن برساتَ کي
تَصديعَ تون ڇو ٿو ڏئين محبوب جي محلات کي.
ڳالِهہ سَھِي ڪَيَم ساري ٻَڙي جيڏيون يارَ جي وو
ڀلو جيڏيون ھوءِ... ھوءِ... ھوءِ... 
جي مون وسھَو جيڏيون آءٌ اھو آھيان آري.
پوءِ پَروڙُڻ پانھنجي لاتِي خَلقَ خواري.
پاڻِ ڪري ٿو پاڻَ کي يارُ زور آور زاري.
”سچو“ ري سِر پانھنجي بِرہُ ڪَيائوُن باري.
ھو سو سَڄَڻ مُون ساڻُ
جنھن جي ڪارڻ مُون ٿي پوٿيون پٽايون
”وَھُوَ مَعَکُمۡ اَيۡنَ مَا کُنتُمۡ“ آھي سَندس اُھڃاڻ
جنھن جي ڪارَڻ مون ٿي فالون وِجهايون
سَدا مون وٽ سپرين مُحب ناھي مِھماڻ
جنھن جي ڪارَڻ مون ٿي واٽون پُڇايون
اَھڙيءَ اوڏائِيءَ ۾ ڪونہ پَيو مون ڄاڻُ
جنھن جي ڪارَڻ مون ٿي راتيون لَنگهايون
ھيڏي ھوڏي ٿي ڏٺُم ڪِينَ پَروڙيم پاڻُ
جنھن جي ڪارڻ مون ٿي وِرھون وَسَايون
پري پُڇُ نہ پنڌڙا ”سچو“ تون پاڻ سُڃاڻ
جنھن جي ڪارڻ مون ٿي ميڙيون سَنباھيون
ھيڏي ھوڏي نہ نِھارِ
تُنھنجي ويڙھي سو تہ يار وسي ٿو
ساڻُ سدا آھي تان تنھنجي پِرين نہ آھي ٻي پارِ.
ڦولهي لَهج پاڻَ مَئُون ڇو ٿو وَڃين وڻڪارِ.
”وَفِى اَنفُسِکُم اَفَلاَ تُبصِرون“ وِيجهو ڪِيمَ وسار.
پِريُن نہ پُڇِج پَنڌڙا تُون ”سچو“ پاڻُ سَنڀارِ.
اُھو ويو ھاڻي ڪاڏي جنھن ”سچُو“ سو نانءُ سَڏايو
مُکڙيءَ مَنجهؤن نِي وي ميان ٿيو گُل پيدا وي ميان
مُنھُن ڪري بِيٺو ماڏي.
سُڌ نہ پَئِي نِي وي ميان طَرفَ اُنهي جي وي ميان
جان جُثو ويو جاڏي.
اھو ھلي ٿو نِي وي ميان اھو چلي ٿو وي ميان
گوشو ڪيو وڃي ڪاڏي
ڏيھُہ ڏاڏاڻو نِي وي ميان اڳُ ڏٺوسي وي ميان
پَلَٽَ ڪَئي پَڙاڏي
نانءُ ”سچوءَ“ جو نِي وي ميان ويو اوڏاھين وي ميان
طَلَب ويئِي ڀي تاڏي.
ڀولِ نہ ٻئي ڪَنھِن ڀُلُ
تون تہ آدَم ناھيين.
لِڪو ٿو لاتِيُون ڪَرين جيئن باغَ اَندَر بُلبُلُ.
مَلڪن ٿي سجدا ڪيا واھ مِٽي تنھنجو مُلُ
ڪير ٽَپائي ڪير ڪُڏائي شاھ بنا دُلدُلُ.
اَحد مَنجهارَؤن عَبد سڏايءِ ھُئين تا پاڻَ اصلُ.
”سَچَل“ چَوي سَچُ ٿي آئين ڪونهي تنھنجو تُلُ.
آھيان آءٌ اِسرارُ
جيڏيون مون کي ڪير ڀانيو ٿيون
ڪَنُ نہ ڏيان ڪيچَ ڏي ڀَنڀورؤن بيزارُ.
ڇَڏي بادشاھِي پانھِنجي ڪِيَڙُمِ ھِتِ شِڪار.
آيُسِ ھِنَ عالَمَ ۾ باري چاڙھي بارُ.
آڻيو صِدقَ يقين سان اديون ڙي اعتبارُ.
نوري ناري ناھيان آھيان ربُ جبارُ.
مُرشِدَ ٻانهو نہ چَيو تون ”سچو“ آھين سَردارُ.
پَنھِنجي ذاتِ لِڪائي ڪِيئن ٻِي ذاتِ سَڏايان
ظاھِر ڪَريان ذاتِ کي تا ھي بُتَ ڀَڃايان.
منَصُوريءَ جي مَوجَ ۾ ٿو ”اَناالحق“ اَلاَيان.
واديءَ ۾ وَحدتَ جي گهوري سِرُ گُهمايان.
”اعلىٰ اَعظم شانَ“ جِي نوبَتَ نِينھَن وَڄايان.
ظاھِرُ باطِن ھِڪڙو آءٌ تا حُڪم ھَلايان.
”سچو“ سارو سَچُ ٿِيو حِڪمت ھيءَ چَلايان.
اوھِين سَڀئِي ڇونَہ ڄاڻو
نانءُ مَٿِمِ آھي ڪھڙو
اِسم اصلَ کَـئُون وِرھَ وَڌايو صورتَ ھيءَ سُڃاڻو.
پاڻِيءَ منجَهون پارو ٿيو پيدا واءُ عجب ڪوئي واڻو.
شاھُ جھانِ جو ٻانهو ٿِي ڪَرَ وائيءَ ھِنَ وِڪاڻو.
ڏِسِي تماشو اِھو سو سارو وَتي تان پاڻَ ويڳاڻو.
نانءَ وارو سُڻو ري سَرتيون ٿيو ھِتِ ڪِيئَن نِماڻو
مَستيءَ واري ساکَ نہ سلجي ”سَچُو“ تون ٿِيءُ سِياڻو.
آھي بي نام و نشان
سِر اِنهيءَ جو ناھي امڪان.
طرحِين طَرح پوشاڪون پھريئين ڪُلَّ يَوۡمٍ ھُوَ فِى شَان.
ظاھر ذاتِ صفات سھي ڪَر سِري سِرہُ الانسان.
منصوري آھي راھُ اِھو ئِي جوشَ تنھين ۾ آ جولان.
غَرض گداگر يارَ اچي ٿو نا تہ ”سَچُو“ سارو ئي سلطان.
پاڻَ پِرين اُھو آھي
متان ڀينر ڀولو ڀانيو.
جَنھن تي آھي تَنھن تي آھي نانءُ ٻِئي تي ناھي.
پاڻُ پنھنجو سَھِي ڪَيو سين ڪيچ وَڃُون ڪِيئن ڪاھي
ھِيئن تَنھن جو اَوھِين نہ ڄاڻو چَؤ تَڏھِن ٻِئو ڇا ھي
”سَچو“ سارِي صورت اُھائِي لوڏا لَڪَن جا لاھي.
تاڏي مُنھُن نہ پِيو ڙِي مُنھنجو
جاڏي لوڪُ لَڙي ٿو.
جيڪو ھُئَڙُس جيڏيون ساڳو آءٌ ٿيو.
پاڻَ ئِي پُنھلُ آھيان ڄاڻو ڪونَہ ٻِيو.
ظاھِرُ مُنھنجي ذاتِ کي ڪيچِن پاڻَ ڪِيو.
”سچو“ سارو سَچُ ٿيو وِچؤن وِرہُ وِيو.
اُتي پيو وَڃي خيال منھنجو جِتي دَمَ قَدمَ جي جاءِ نہ آءِ.
لامَڪانَ مَئُون لَھر لڙھِي جَنھن مَٿي سَڀ ھوءِ ھاءِ.
وحدتَ جي درياءَ مَنجهارؤن تون ڀِي وڃين موجَ مَناءِ.
بِرھَ توتي بادَلُ آندو ”اَناالحق“ جِي ھڪَل سڻاءِ.
قَطرو پاڻُ نہ ڀانئِج عاشِقَ ساروئِي تون بَحر سَڏاءِ.
ٻَئي جھان ھِڪو ڪَرڄاڻين جلوَو تنھنجو جاءِ بجاءِ.
”سچو“ آھِين سِرُ سُبحانِي ظاھِر جو تون نانءُ وِڃاءِ.
پاڻ کي يارُ نہ ڄاتوم ڀينر ڀُلِي آھيان.
ٻُڏيَس ٻِيائِيءَ ۾ جو پاڻ نہ سُڃاتوم.
موڳائِيءَ جي مونجَهہ ۾ ٿي ورھُ وسايوم.
اَٿَڻُ ويھَڻ پانھنجو ھِي ڀينَر ٿي ڀانيوم.
خاص مُناري خاڪ جي سوسرتيُون سمايوم.
ڏِسَڻ ٻُڌڻ ھِڪڙو ھي ڪاڏنھُن الايوم.
”يَنطِقُ“ واريءَ رمزَ ۾ ھِي سِرُ سَلايوم.
نالو آدَمَ جو رکي ھِن حيرت ھلايوم.
نانءُ مَنجَهؤن نانھِہ ٿِي ھِت ”سچو“ ٿي آيوم.
ڪَجو اوھين ويساھ
سَرتيون مُنھنجي ڳالهہ سچيءَ تي
آيو ڪنھِن تا ڳالهہ کَـئُون شھود ۾ شاھ.
لَڌم ھِھڙو ھوتَ جو ريجهائي مون راھ.
جوئي ھدايت ۾ سوئِي آھي گُمراھُ.
اَحد اَحمد ھِڪڙو آھي پاڻَ الله.
ساڳيون اَٿوَ پاڻ سو چئو جو اَرواح.
”سچو“ سچيءَ ڳالهہ ۾ ڪَھڙو ڪَيَم گُناھ
سڀ ڪنھن ويڙھي تون وسين ڪونہ آھي ٻيو تو ري
ڄاڻي ھِيئن ڄاتوم توکي سانوَلَ سڃاتوم
ھر جا آھين تون حاطي.
ھَر جا حاضر ”تون“ موٽي ڪھڙي آھي ”مُون“
ھادِي کَڻُ حِجاب کي.
ڪاٿئين قاضِي ٿئين ويھِي ناحق فتوىٰ ڏئين
سوريءَ تي منصور جي.
موٽِي ٿئين منصور ڪَيئي مُلَن جو مذڪور
شاھد ٿي بيھين شَرَع تي.
”اَناالحق“ آواز ھِي تا سارو تنھنجو راز
ظاھِرڪَيُئي بيھي زمين تي.
سرمد تي اَسرارَ ڪَيءِ عالم تي اِظھار
وري وڌُءِ شور شھرَ کي.
ھي سَڀُ ڪَم سنداءِ آھن جاني جاءِ بجاءِ
جيڪي ڪرين تون سو ٿي.
حاضر ناظر تون باطن ظاھِر تون
تُنھنجو ھُل ھَنگام ھي.
اُڀريو آفتابُ جهَليو تارَن ھَڏِ نہ تابُ
گوشا ويا ٿِي گُم سي.
”سچو“ ڀَڃُ گُمانُ ٿي حيرتَ ۾ حيرانُ
جو مولا مَئُون ٻانِهون ٿي.
اَحوال عشق لائي
”سِرُسِرہٗ“ بُلائي.
سِسِي شيخ عطار جِي ٿو چوٽئين چَلائي.
ڏٺُوَ تماشو تيغَ جو ڪُوپَن ڪَنڌ ڪَپائي.
دينَ ڪُفرَ مَئُون نِڪري ٿو ”اَناالحق“ اَلائي.
واديءَ ۾ وحدتَ جي ڪوڙيين سِرَ گَنوائي.
”سچوءَ“ کي تنھِن صِفَت ۾ سائين مانَ سڏائي
رانجهو چاڪَ ٿي آيو
نہ ڄاڻان ڪھڙيءَ ڳالِهہ کَئُون.
پَڌر وِجهِي پاڻ کي لالَن پاڻ لِڪايو.
بَنگُلي ۾ آدمَ جي ساڄَنُ پاڻ سَمايو.
سوئِي چَوندڙ سوئِي ٻڌندڙ ڪيائِين ڪونَہ ڪِنايو.
”مَاراءيتُ شيَئاً اِلا ورايتُ اللهَ فِيہِ“ فائِق اِئين فرمايو.
”لَوکَفاالغِطَاء مَازتّ يَقِيناً“ حيدر ھِي رنگُ لايو.
مَاڻهوءَ جي مَظھَر ۾ آڻي سو نِينھنَ نِوايو.
”سچوءَ“ جي صِفَت ۾ الله اِئين الايو.
نانوَن حَق ڇپايو ڀلو جيڏيون وو...ھوءِ ھوءِ ھوءِ
ھِينئَڙي کي حيرتَ يار وي آھي اُھائِي.
لَھرن بحرُ لِڪايو.
ھِينئَڙي سان لائين يار وي رمز اِھائي.
ھاديءَ ھِيئن سمجهايو.
جان جسم جِي يار وي ڏيئي ڏيکاري.
لِڪ لِڪوٽي ٿي آيو.
رنگَ بيرنگَ ۾ يار وي طرحين طرحين.
يار ”سچوءَ“ رنگ لايو.
اَول گُمراھي آھي رباني راھ ۾
تِنھان پوءِ ھَمراھِي آھي ھيءَ ھدايت جِي.
جي اول ھِدايَتَ تَحقِيقاً ڄاڻيج تون
زيادہ ضَلالتَ آھي اُنهينءَ وچَ ۾.
قَدرُ ھِدايتَ جو آھي ۾ ضَلالتَ
جي ضَلالت نہ ھُئِي تا ڪاٿي ھِدايت
جي تو نہ تَجريدَ تا آئين نہ تَفريدَ ۾
ڪاٿي ٿِي توحيدَ ڪَاٿي بيھَڻ تانھِنجو
جِتي ماڻُهن ميڙ آھِ آءٌ تِتي ناھيان
سِسِي سَنباھِيان پُٺِيءَ شاھَ حلاجَ جي.
جي مَڃِن ٿا آدمِي سي نہ مَڃان مان
ڪوئي آھيان اَن جو ٻانِهو ڪَنھِن جو نہ ٿيان.
پَسِي ڀَت ڀُليوس تا آءٌ آدمِي آھيان
وچان جان ويوسِ تہ ساڳيو سائِين آھيان.
ٻيائِي ٻانَهَپ ڇَڏِ آءُ تون اَحديَت ۾
لَحمئُون دَمَئُون لَڏِ تا پاڪائِي پاڪُ ٿِئي.
آڇِپا اَول آھِ پوءِ ٽِکُٽ جو پنڌڙو
جڏھن ٽِکٽ جاءِ وَڌُ تڏَھن اُن حَد کي.
فِراقاءُ فَرقُ شالَ نہ پوي جيڏيون
مون کي آھ مَرَڪُ سَدا سوزُ پِرين جو.
جَھڙوڀانيُم پاڻ کي تَھڙو آھيان آءٌ
باقِي رھيو نانءُ ”سَچو“ مون صاحِبَ جو.
ذاتِيءَ مَنجهہ ذاتِ ڇُپائي
بازي جا يارَ بنائِي
ھاديءَ حقيقت حالَ جي مون کي ساري سُڻائِي.
سَڀ ڪَنھن ۾ سَڄڻنِ نوبت نينھن وڄائِي.
ڪاٿئين ”اَناالحق“ جي تن چوٽ تہ چَلائِي.
”انا اَحمد بلا مِيم“ اِھا معنىٰ مِڙيائِي.
ڪاٿئين مَسِيتن ۾ ٿيو خاصو خدائي.
موٽِي مَڙھين وِچ ۾ تَنھِن مالھان ڦيرائِي.
ڪاٿئين وٿِ نہ وارَ جي ٿِي ڪاٿئين جُدائِي.
ڪاٿئين مَٿي تَخت جي ڪاٿئين گدائِي.
اندر ٻاھر ھڪڙو آھي صورتَ سَڀائِي.
ڳالِهہ نہ سَمجهڻ جھڙِي پر سڀا سَمجهائِي.
ڪافِر مومِن ھڪڙو ”سچو“ ٻوڙج ٻِيائِي.
سڀَ ڪَنھِن پارِ پِرينءَ جو پَر تو خوابون عينُ کلايو.
وحدتَ مَئُون وو ڪَثَرتَ ڪِيائين رَنگيءَ رنگُ رَچايو
تو مان جي پَردي مَئُون ٻاھر سرتِيُون ڇو نہ سِڌايو
طرحين طَرح پوشاڪان پَھري لالَن پاڻُ لِڪايو
ھِي سَڀ حُسن ھادِيءَ جو آھي ڀينَر ڪِيمَ ڀُلايو
پاڻ ڳُجهو ڪِيائين پَڌرائِيءَ ۾ ھِيءُ تَنھِن ھُنر ھَلايو
”سَچيڏني“ جي صورتَ ۾ تَنھِن اِھڙي رمَز رلايو.
ناھي ٻاروچو ڪو ٻيو آھي اُھو جو مان روز ڏِسان ٿي
ويٺِي ھُيَڙَس وَاٽَ تي اَچي وسيلو ٿيو
ماڙيءَ مَنجهہ معشوقُ ڏٺوسِين لالَن پائي لِيو
دريءَ مَنجهون ديدَ ڏٺيسُون لالَن پاتو لِيو
جَتَن ڪَج جَتَن جو سَڱ سَبب سان ٿِيو
صحِي سُڃاتَم سُپُرين يار يقينئون ٿيو
”خَلَق الاَشيَاءَ وَھُوَ عَينُھَا“ شَڪ وچَئون ٻِيو ويو
کڻِي وڃان آءٌ خوشِيءَ سان سَرتيُون جي سُنھن ڏيو
سَير ساروئِي صُورَتين پاڻَ قريبَن ڪيو
يارَ ”سچل“ تون صحيح ڪر ڄاڻج ڪيو خمارن کيو.
حاجي حَجُ اَڄُ ڪيوسي ڪعبَو مُنھُن محبوبَ جو.
ھاڻ حاصل سَرتيون اَڪبر حَج ٿيوسي.
ٿِيو قَبوليت مُنھنجو جيڪو عرضُ چَيوسي.
ھِيءُ تَنُ طَوافي ٿيو وچؤن غيرُ ويوسي.
ھاريون ڙي حَرمين ڏي سَندن نامُ نِيوسي.
اُنِهيءَ ٻاجُهون ناھ ڪو اِھو احرامُ ٻَڌوسي.
اُھو ڪَعبو اُھو قبلو ”سچو“ ڏَسُ ڏيوسي.
تو ڪِيئن وڃايو پاڻُ ڳولي لَھِج پاڻ کي
پاڻ وڃايو نہ لَھِين ڀَڃِي شَڪ گمان
آخر گَڏيُئي گهرَ ۾ ميان سوئِي گَهرُ سُڃاڻ.
مَکَڻُ اکر ھِيڪڙو ميان سوئِي کِيرُ سنڀاڻ.
آھين ناھين آھ سَڀوئي آھ نڪو اُھڃاڻ.
ڇا جي ٿيندو ڇا جي لَڀندو صورت وچ سُڃاڻ.
”سچو“ ٿي سَچُ آئيو ماڳ اِنهيءَ مِھمان.
سَڀ ڪنھن صورتَ ۾ سُپِريَن سَرتيون ڙي ساري ڳالِهہ سَليائون.
ڏيو ٻاري سِجَ کي ڪاٿي ڪِينَ ڏِٺائوُن.
ساڻُ روشِنيءَ سِجَ جي پُرجهِي سِجُ پسيائون.
وحدتَ ڪثرتَ ھِڪڙي جيئن مِينھَن ڦُڙيون مورائوُن.
”سچوءَ“ سندي نانءَ ۾ اِھڙيءَ طرحَ اُتائون.
جيئَن سِجُ آھي پِريشان سوئي ڳولي سِجَ کي.
مَڇِلي جيئي آبَ سان آب پڇي طغيان.
تارو پُڇي نجَم کي موجَ پُڇي مِھراڻ.
ڦُڙي پُڇي مِينھَن کي شاھُ ڳولي سلطان.
ھو مِڙيئِي پاڻَ ٿِيو ڪير ٿِيا حيران
”سچوءَ“ جي صفت ۾ اِھو باريءَ ڪيو بيان.
صورتَ سَڀ سلطان پاڻَ ڏسَڻ آيو پَنھنجو تَماشو
ڪاٿئين حَنبل شافِعي ڪاٿئِين مالِڪ نعمان
ڪاٿَئِين پَٽي پوٿيون ڪاٿَئِين پِڙھي قرآن
ڪاٿئين ”اَناالحق“ چَوي ڪاٿئِين ڦيرائي فرمان
ڪاٿئين طفوليَت ۾ ڪاٿئين پِيرُ جوان
ڪاٿَئِين مِير وزير ٿيو ڪاٿَئِين ھَنومان
”سچُو“ پيو صَبرَ ۾ ھوءِ حَيرتَ ۾ حَيران
ٻانهون ڀانءِ مَ پاڻُ
تو ھِين مالِڪ مُلڪَ جو
”لاَ خَير فِي عَبدِي“ اِھو اَٿَئي اُھڃاڻ
پاڻ پنھنجو پاڻَھِين صورت مَنجهہ سُڃاڻ
تون ئِي ڄاڻَندڙ سَڀَڪِي ميان ٿِئين ڪِيئن اَڄاڻ
اللهُ اللهُ ڇو چَوين پاڻ ئي اللهُ ڄاڻ
”سچو“ سائِين ھِڪڙو ناھي شَڪ گمان.
آءٌ پُنھون پاڻ آھيان
ڪاڪِيون مُنجان قاصِد ڪاڏي
اِھا صورتَ سَمجِهي ڏٺِيَم ساٿِي ٻِيا ڪيئَن سَنباھِيان.
ڳالِهہ پَري ھُئي ٿِي پَئِي اوري ڪيڏي سي ڪانگ اُڏايان.
مُدعا مَطلب ھو مِڙيوئِي پوٿِيون سي ڪيھُون پَٽايان.
سُڌِ پَئِي مون سِر انهيءَ جي ڪيچ ڀنڀور کي ڀايان.
”سچوءَ“ مَنجهَون ٿيو سچُ پِيدا ڪيھون ڪوڙيون ڳالهيون ڳايان
مون سان تون آھين آھين
ڪَڏھن ڪِيئن ڪَڏھِن ڪِيئن
اسان نماڻن تَئُون سُھڻَا سائين  ھَٿ ھَٿَئون متان لاھِين.
آءٌ ڪَنِيزڪ تون تان سائين سڱُ نہ تَنھِن سان ڪو ساھِين ساھِين.
ڪَڏھن آرامِي ڪَرين اسان کي ڪَڏھن بَڇين ٿو باھِين باھِين.
ڪَڏھن مَنصُوري دمُ ”اَناالحق“ ڪَڏھن ڏَسين ٿو ڦاھِين ڦاھِين.
حاظر ناظر آھين اسان سان ڪِيئَن چوان تان ناھِين ناھِين.
اَستَغفِرُالله ڳالِهہ اِھائي جو ڪُجهہ مُون سان تون ناھِين ناھِين.
”سچو“ جي عاشِقُ آھِين اسان جو ٿِج نہ دردَ جون دانھِين دانھِين.
تو ۾ تَندُ تنوار
ٻُڌين نٿِي ٻوڙِي الا
ڳالِهہ اِھائِي ناھي سَلَڻَ جي خَرچين سَو لکَ ھزارَ.
ساٿِيَڙن ميان ڪيا ھي سَڏڙا لاھي سَڀ مَيارَ.
دم غنيمَت جا ھِت آھِن ڏينھَن دنيا ۾ چار.
”سَچلُ“ آکي عِشق مَنجهارؤن تڳان تُنھنجِيءَ تار.
مَحبوب ڳولي ڏسُ مَنَ ۾
مَنَ ۾ تون ڏسُ دل ۾ تون.
واہَ ڪاريگر سازُ بَنايُئي”ڪُن فَيَڪُون“ جي ڪُنَ ۾.
بي فائِدو بازارگُهمين ٿو گُلَ ڦُلَ باغَ بَدنَ ۾.
چوريءَ چوريءَ سَير ڪَرين ٿو تُنھنجو چاند چَمَنَ ۾.
”سَچَلَ“ سائين صَحي ڪَر ڄاتُم يار گَڏيو ڪَکَ پَنَ ۾.
مون ساري سُڃاتِي بازي بازيگر جِي
مَستِيءَ مَئُون مَنصورَ جو ٿِئين جي جَماعِتي
سورھيہ باسِج سِرَ تي تون ڪُسَڻ جي ڪَاتِي
غيرُ نہ آڻجِ وچَ ۾ آھِين ظاھِر تون ذاتِي
مَتان ڀائِين پاڻ کي تون ”سَچَو“ صفاتِي.
پاڻُ سُڃاڻڻ آيو ڙي سڄَڻ پاڻ سڃاڻڻ آيو.
ڪَم نہ ھُيَڙس ڪو ٻيو
پاڻَون ڄاڻِي پاڻ سان ھِت لَؤن تان لائِڻ آيو.
عَرش مَنجهارؤن اُلَهِي ھِت ورھُ وسائِڻ آيو.
سولِيءَ تِي مَنصُورٿِي ھِت سِر سَلائِڻ آيو.
مِصر جي بازار ۾ ھتِ مُلهہ وڪامَڻ آيو.
”سچو“ ري سنسارَ ۾ ھِت پير گهمائڻ آيو.
توڙي پُٺيءَ لڳي سارو جَڳُ تان ڀي ڇا ٿيو
ناھي مَڃتا ۾ مَطلبُ.
نَفِي سِري خفي اخفا توڙي جاري ٿِيئي قلب.
ڳالِهيَن ڪِئي ڪِين ٿِئي مَنصُوري منَصَب.
ڪاڻ تماشي ڪِيتَرا پُڇن پار عَرب.
ڪَري ڏيکارين ڪيترو عالَمَ کي بہ عَجب.
نَفلَ نمازان وردَ وَظِيفا اِھو ڪوڙ ڪَسَب.
دائرا دَعوتَ جا ڦرِين ڪَرين تَسخِيرات طَلب.
ٻاجَهون عشقَ اللهَ جي ”سچو“ ٿِئي نہ سَبب.
چَئون ميان عشقا ڪِيئَن تُون سَوين سيلَ بنائِين ٿو
يا تُون آھِين ذاتِ ديوانو جو ڪيڏا ٺاھ ٺھائِين ٿو.
ڪاٿئين مُلا قاضِي تُون ڪاٿَئِين سَيد سڏائين ٿو.
ڪاٿَئِين مُغ برھمڻ تون ڪاٿئِين ٻانگ ٻڌائين ٿو.
ڪاٿَئِين مُنھن ۾ محراب ڪَاٿئين تِلڪ لائِين ٿو.
ڪاٿَئين تسبيحان تون سورين ڪاٿَئِين جڻيان پائِين ٿو.
ڪاٿئين پيرين آھِين پيادو ڪاٿَئِين بور بَڇائِين ٿو.
ڪاٿئِين منبر واعِظي ڪاٿَئَين پوٿيون پَٽائِين ٿو.
ڪاٿئِين زربفت قبائون ڪاٿَئِين لِيڙا لڙڪائين ٿو.
ڪاٿَئِين ڏيئِي شرعي فتوىٰ ڪاٿئِين مَنصُور مارائين ٿو.
ڪاٿئِين ھَنومان ڪوٺائِين ڪاٿَئِين ڏھيسر سڏَائين ٿو.
ڪاٿئِين ٿئِين رام يا سيتا ڪاٿئِين لَڇمڻ لَکائِين ٿو.
ڪاٿِئين نمرود ابراھيم ٿي ڪيئي بيک بنائين ٿو.
ڪاٿئِين ٿي فرعون يا موسىٰ سڀ صورت ۾ سَمائين ٿو.
ڪاٿئِين ٿي بادشاھ مُلڪ جو سارو ديس دٻائين ٿو.
ڪاٿئِين ٿئين غرض گداگر ڪاٿئين ٽوليون ٽڪائين ٿو.
ڪاٿِئين مفتي تون ”خدائي“ ڪاٿئين ”اَناالحق“ فرمائين ٿو.
ھُو ڀِي ڪِينَ اَچِڻو ھِي ڀِي ڪِينَ وِيو
نَفيءَ ۽ اثبات کَئُون پَري خيال پِيو
”سچو“ سَچُ ٿِيو ٻي ٻانَهپ ٻولِي ناهِ ڪا.
”سچو“ سَارو سَچُ ٿِيو مَنجهان ڪَثرتَ ڪُلُ
الَف مَ‍ئُون آدَم ٿِيو ڪَري ھنگامون ھُلُ
ھِندو مؤمِن سو ٿِيو ڀول نَہ ٻئي ڪَنھِن ڀلُ
”خَلَقَ الاشيَآء فَھُوَ عَينُھَا“ اِھو آڻ عمَلُ
ٿِجِ گلابِي گُلُ مَرُ مارِنِئِي مَنصُورَ جان.
قلبِيءَ ۾ نَہ قرارُ آھي عاشِقَن کي
روحيءَ لکَ رُلايا نہ نفِيءَ نفع دارُ
سِريءَ سَوَ وِڃايا خَفِيءَ ڪيا خوارُ
اپَرَ اِخفا ناهِ ڪو طالِبَ کي تَڪرارُ
رِيءَ پَروڙڻ پانھنجي آھِ شيطانن شِڪارُ
”سچو“ ھِي سَنسار سارو پاڻَ سَھِي ڪرِين.
سائرَ مَنجهہ سَھسَ گهيڙا گهِڙڻ آئِيا
ڪو سِرُ سِيڻاھِيو ڪَڍي ماٺي کَئُون مَسَ
”سچو“ لَنگهي لَس شَرط وَڃِي پيو شَھ ۾.
اَچِي اَوَ تڙياءُ گهِڙيس گهوري جِندڙِي
چڙھِيَس ڏَاڍي چَاھَ مَئُون مَستِي مَوجَ مٿَاءُ
تَڙَ لَھِي تِرڀاءُ شَرط لنگهي پيِس شَھ ۾.
جي وَڃِي شَھ پِيا مُشڪل موٽَڻ تن جو
ڇا تانگهي ڇا تارِ۾ ٻڏي پَوَن ٻيا
جي وِچؤن پاڻ ويا سي پاڻ ئي پاڻِي ٿِيا.
گهِڙَن جي گهيڙاءُ تانگهو عِشقُ تَن جو
جن کي عشَق عَلِيل ڪيو سي اينديون اَوَتَڙاءُ
جي سُورَ چکَنديُون ساءُ ميھَرُ سي ماڻِينديُون.
اسان پِرِين وِچَ ۾ وَھي ٿو دَرياھُ
آھي ڪونَہ اسانجو ھاديءَ ري ھَمراھُ
سُپيريان تَئُون سَاھُ ”سچوءَ“ تان صَدقي ڪِيو.
ڏاھا ڏوريون پنڌُ متان ڀائين پِريَن جو
حَبِيباڻو ھَنڌ وڃِي ڏِسِج اَکڙيَن سان.
پِرين مُنھنجا پَارِ تون ڪِيئن ھِت ويلا ڪَرين
قاصِد قَريبَن ڏي دوڙَڻُ تو درڪارِ
ڏسِي وَرج سگِهڙو دوساڻِي دَربار
لڳِي اَٿَم لَونءَ جِي عَجِيبن سان عَارِ
ڏاترَ مُون ڏيکار صورتَ سانگِيَڙَن جِي
اَسان پِريَن وِچَ ۾ دور وھي دَرياءُ
ڇوليُون ڇَران ٿِي ڪري پِيو وِڇُٽي واءُ
سُڻي آھان آءُ مِيان ھِن مُشتاقَ جُون
اسان پرين وچَ ۾ جَرُ وھي جاري
ھِڪُ ڪَڙڪو ڪُنَن جو پَوي ٻيون وِيريُون ڏي واري
ھُت ساجَن جا سارِي سا دَھلي ڪِينَ دَرياءَ کَنئُون.
مُون تان توڏي موڪلِي لِکِي ڪِتابَتَ
ڏُکَن جي ھِنَ ڳالَهڙيءَ مُنجهائِي مَصلحتَ
ڪِيو فَنا فرض سُنتَ سِڪَ تَوھان جيءَ سپريَم.
چَري چَري مَ چئو چَريو آھي لوڪُ
جو چَرئي لَڌو ٿوڪُ سو ”سچو“ آھِ نَہ سڀ ڪنھن.
سالِڪ راہَ سُڃاڻِي پاڻُ نَظَر ۾ آڻِين.
جاءِ نَظَرجِي آھِين اَصلَ کَئُون يارَ يَقيناً ڄاڻِي
پاڻُ وڃائِج نُور نَظَر۾ تَہ وسرئِي ٻِي آکاڻِي
فنا کَئُون اڳي بَقا نَہ ٿِيندين جِيئَن پارو۽ پاڻِي
صورتَ مَنجهان ٿِي بي صورَتَ وِچئُون گَرد اُڏاڻي
ھادِيءَ حقيقَتَ ھيءَ سَمجهائِي ”سَچو“ ساھَ سيبَاڻِي.
لَئون اَچِي پاڻ لاَ يَوَ نا تہ مون کي ڪَل نہ ھوئِي.
اصلَ لاڪُون عِشق لائِڻ جِي ڳالِهہ اِھا خوش آيَوَ
دَردَ فِراقَ جي ڏِنيو اَمَانت اِھا سانوَلَ سيبايوَ
عَرشَ ڪَرسيءَ جا ڪِين قبولِي اُھا اسان ڏي ھوت ھَلَايَوَ
ڳالِهہ پُرجَهڻ جھڙي نا ھُئي پاڻَ سَڄَڻَ سَمجهايَوَ
ڏينھَن اُنَھيءَ جي يارَ "سَچوءَ" کَـئُون سچي ڳالِهہ سَلايَوَ.
تُنھنجو دَردُ اصلَ کَئُون اِختيار ڪَيوسين ميان
تُنھنجي سُخنن سَچَن اُتي اِعتبار ڪَيوسين ميان.
ڪِي ٿا پُڇَن پِرينءَ کي ڪُرسِيءَ يَا عَرشَ اُتي
تُنھنجي اکين مَنجهان سُھڻا اِسرار ڏٺوسين ميان.
ڪي تا تابع تجليّ يا شُعلِي نوري يارو
اسان صورَتَ ھِن ۾ تا دِيدار ڏٺوسين ميان.
تنھنجو حُسن ٻِنَهي جھانين يار سَڄڻ سَھِي ڪيوسين ميان
تُنھنجي سچيءَ ڳالِهہ ھِنَ تي اِقرار ڪيوسين ميان.
ھو جو ڪَيَڙوَ مون سان سو پانھنجو وعدو پاڙيو
سِر ساھُ صدقي صدبار ڪيوسين ميان
”سچو“ سَگ دروازہ آھي روز اَزلَ کَـئُون ميان
تو پِيرَ عبدالحَق جو پيزار ڪيوسين ميان.
وڃِي اَکيون ڪاٿي لايُئي
حالَ حقِيقتَ جي سان.
فِڪر اِنهِيءَ ۾ ميان ٿِي فنا تون پاڻُ پَنھنجو ڀايُئي
اِھڙيون ڳالهيون سُڻ ري عاشِقَ سارو سو عشق وڌايُئي
محبت وارو دل جي اندر ڏاڍو ڪو مَچُ مَچايُئي
کَنيئي پَلڪ ۾ پاڻَهي ڀولي ڪَنھن نہ ڀُلايُئي
جي ٿِئين عاشِق يار ”سچو“ ري اِئين سو عِشقُ ڪَمَايُئي.
ڪَلَ نَہ پَوندي ڪائِي
عَجب جيھي اسرارُ اُنهِي جي.
ھُئي حَلاجَ ذرو سڌ سِرَ جِي تَنھِن سِسِي ڪوڏَ ڪَپائي
لاھي حِجابُ حجابُ وڌائِين ھِيءَ حِرفَتَ يارَ ھَلائِي
”سَچو“ سو ئِي صاحب آھِين پر سڀ ۾ ذات سَمائِي.
جِھڙو ھيءُ عجائب آھِ
ناھي عجب ٻيو ڪو اِھڙو
ھيڏي ھوڏي نہ ڏسين مُنھُن پاڻيءَ ۾ پاءِ
پوءِ تصور ھن ۾ ٻي بازي ڪا نہ بناءِ
اکيون پَٽي جي ڏسين ھادِي آھي ھَر جاءِ
”سَچوءَ“ سارو سچُ چيو ھيءَ رمز دل ئي سان لاءِ.
اِھو ڏاھيون ڏَس آھِ
سانول اِتي وسي ٿو.
ڦولهي لَھج پاڻ مَئُون پَري نہ پيرا پاءِ
دائِم آھي دوستَ جي تُنھنجي جيءَ ۾ جاءِ
ڪَنھِن جي ڪارڻ ٿِي ڪَرين ھاري ڙي ھاءِ ھاءِ
سوئِي ڏسندڙ سوئِي سُڻندڙ پاڻَ ئي ڳالهيون ڳاءِ
سارا ڏونگر ڏورئين ڪاڪِي ڙي ڪَنھِن لاءَ
”سَچو“ ويڏو ساھَ کَنئُون ڪير چَوي تا ناءِ
ھِي ڇَڏيج ھو وٺيج
متان ڪا ٻِي ڳالِهہ پُڇيج.
دُوئيءَ واري دامَ کَئُون پِھريون طالِبُ پاڻ ڪَڍيج
مُرشِدَ جِيئن فَرمائِيو واقف سو تان ڏَسُ وَٺيج
سِر سَھِي ڪَرِ پانھنجو ٻئا آڏاڻا ڪِيم آڏيج
لاري لڳُ نَہ ڪَنھِن ٻِئي عاشِقَ اِنهيءَ پنڌ پئيج
ويسَھُ واريءَ واٽ تي "سچو" ڙي تُون سِر سَٽيج.
پاڻَهين پارؤن يارَ قاصِدُ مون ڏي اَڄُ آيو
اَچَڻَ سَندي اُن جي اُٿِي ويا آزارَ
ٿورو ڪيڏو تَن لايو.
ڏنا دلاسا دل کي رھبر راتَ ھزارَ
سَندن روحَ جو رايو.
ھيڏي ھوڏي نَہ وڃي اَچج ۾ اِعتبار
محبت مِڙيوئِي مايو.
اَچڻ جا مَحبوبَ ڪَيا پَڪا قولَ قَرارَ
”سچو“ توڏي ھُئُنِ سَعيو.
ڀَلي ڪَري آئين ھِت تون گُهرجين يار
ھِت تُنھنجِي گُهرَ گَهڻِي ھُئِي دوست مِٺا دلدارَ
جاڏي تاڏي جَلوو تُنھنجو عَجب تُنھنجا چَمڪارَ.
ھِي ڀي ھو ڀِي ھِڪُ ديسُ تُنھنجو چَئِين ڪُنڊين چوڌار.
اَچِي ٿئين ھِڪُ ”سَچوءَ“ سان لاھي ٻيائِيءَ بارُ.
عاشِق مَرندا ڪِينڪِي رھندا ڪِينَ مَڪانَ ۾.
ديواني درياءَ جو پِيتئون پيالو پُر ڪَري
اَجرمَنجهہ اَمر ٿيا اُھي گَڏيا ڪِينَ جھانَ ۾.
غيبَ ۾ جي غَرق ٿِيا تَن گهاء گَردَن ۾ لڳا
ٻولِي ٻولن ٿا ٻِي نڪا اُھي رَھن ”اَلاَمانَ“ ۾.
ڪيئِي پَڙھندي سالَ ٿيا روزا نمازون نَفل نِي
تَن ڪُٺَن ڪَلَ ڪانہ ڪا باطونَ جي بيانَ ۾.
چِين ولايت گهر ڪَري گَهڙِي گهارن ڪِينَڪِي
پَسَن ھادِي حَق کي رھن ٿا بئبانَ ۾.
ھَر دم آھي دم دوستَ ڏي اھي سُونھَنَ ٿا سَر انجام ۾
سو ”سچوءَ“ کي ئي مليو ھي گُر اچي تہ گِيانَ ۾.
ڪِيئن وساري تو ويھون ويھون
پِريان سَندي پارَ جِي ووميان.
ساھَ سَنيون تان يادِ ڪَيُون سي آھِن عجائبَ جيھون جيھون.
ڪھڙيين ڳالهيين عاشِقِ اَسان کي ڏُکَ ڏوراپا ٿو ڏيھون ڏيھون.
اِھي عتابَ تون رکين ٿو ڪيھا پَکي اسان جڙي پيھون پيھون.
ھِنَ پڄاڻؤن مَتان اَسان تي ڳالهيُون رکين تون ايھون ايھون.
”سچو“ اسان جو تون اسين تنھنجا ڳالهيون ڪرين تون ڪيھون ڪيھون.
آءُ ڪانگا ڪَرڳالِ.
آھِن ڪيھيون اَسان جيون ڳالهيون.
مون سان ڪري جي ڪالَهہ وئين اُھي تان وعدا پال.
ھِنَ غريب سان پِرين گڏائج بِرھَ ڪِيَس بَيحال.
ھيڏي اچڻ جِي ھُئِي اُنهن کي ڪا تان قيل مقال.
ٻاجهہ پَويئي وي ٻاروچا نِج نِماڻي نَال.
ياد ڪَرن تا ھُتِ توئي کي وجُهہ نَہ جيءُ جَنجال.
”فَاذڪُرونِي اذڪُرڪُم“ پَئين تُون ڪيھي خيال.
قولَ پِرينءَ ڪَيا جي توسان سي تان سَڀ بَحال.
دل ٻَڌل آھي توءِ پِريَن جِي ”سچو“ تُون پاڻُ سَنڀال.
پاڻَ پُنهون آءٌ آھِيان
اڙي ڀينَر ڀُلي ناھِيان.
ٿِيو ٿِيون مُنڪِرڳالِهہ اِنهيءَ کَئُون چَو تَڏھِن ٻيو ڇاھِيان
ڪيچ ڀنڀورڀِي وسَنوَ اسانجي ڪَھڙي طَرف آءٌ ڪاھيان
ھَر ڪو چَوي تا سَھسِين عاشقَ نانءُ پاڻَ ئِي تَئُون لاھِيان
ھِت ھُت آھي صورتَ منھنجِي ٺاھ نہ ڪو ٻيوٺاھِين
پَنھنجو پاڻَ ئِي سان يارَ "سچو" ڙي نِينھُن اِھوئي لايان.
مَحبوبُ مِٺو آھي مَنَ ۾
معشوق مِٺو آھي مَنَ ۾
بيفائِدو بازار گُهمين ڇو اَٿَئي بُلبُل باغ بَدَن ۾
ٻِيائِيءَ سان ٿو ٻاھر ڳولين نہ ٿِئي بَرَ بَحرَ ۽ بَنَ ۾
چِھرا چوريءَ چليو ڏسئين ڇو اَٿئي سو چاند چَمَنَ ۾
زلفَ زنجيرَ کَئُون زاھِدَ ڀَڳا اُھي ظاھِرپَرَستَ ظن ۾
عاشِق سَوين اَحوالَ ۾ آکِن اَناالحَق اُنَ ۾
سَت زيورَ سينگارَ ڪري نِي دوست آيو درسَنَ ۾
”ڪُل يَومٍ ھُوَ فِى شَانِ“ آيو ورنھَ ھر ڪَنھن ون ۾
دلبَرَ ديرو دائم دل تي ڇو ديکين درپَن ۾
ڪري ٿو آھُون ڪِينَ سُڻي ٿو اَٿَئي قُدسِي ڪلام ڪنَ ۾
مُرشد ڪامِل سانولُ سُپرين آيو صاف صحن ۾
فيض ”فاروقِي“ فائَقَ بَخشيو فھمائي ھِن فَنَ ۾.
سِگهَڙي لهج سَنڀالَ
ھادي ھِنَ جي حالَ جي.
ڪو تَہ ڪَريو قَال کي آڻي ۾ اَحوالَ
سگهو موٽِج سُپرين تو ريءَ ڪَيَم ڪَشالَ
فَنا ڪَريو فِراق کي ويجهو ڪريو وِصال
گهڻا لايوَ ڏينھڙا ماريَس ھِنَ مِثالَ
اَوھان ٻاجهون سُپرين ھِھڙا ٿِيڙم حال
اَڱَڻ ھِنَ جي آءُ تون ”سچوءَ“ مَڃ سوال.
زاري ڀينَر زاري
اڳيؤن عَجيبَن جي آھي اسان جي
روز اَزل کَئُون عاشقَن جِي سُوريءَ تي ھسوارِي
شاہ مَنصور حلاج حُسَينِي سُوري ڪِيئن سينگاري
ھِيءُ ٿئي گُم اُھو ٿئي ظاھِر چُپ چُپان چوڌاري
”سچو“ ساھ سِري ڪر صدقي سَرسُ وٺين سَرداري.
ٿو دوستِيءَ جو دَمُ ھَڻين پَر ڪِيئن ڪُسِي قُربان ٿئين.
مَھَند مَنصُوريءَ جي تُون مَنجهہ مَعرڪي مَردان ٿئين.
وري صحِي ”اَنَا سِرہٗ“ تَنھِن اسم مَئُون انسان ٿئين.
جي تو پوري سُڌ سِر جي حيرتَ انهيءَ حيران ٿئين.
نعرو ”اَناالحق“ جو ھڻِي ٿِي مرد سر ميدان ٿئين.
جي دم سُڃاڻين پانھنجو تُون دين تون ايمان ٿئين.
ھِي پَنڌ سو پُرزا ٿئي جي نينھن جو نيشان ٿئين.
”سچو“ يَڪايَڪ يَڪ ٿئين تون شمع تون پروانو ٿئين.
مين ماھي دي لڳِ ماري
ماري آئون ڦِر جياري.
چَونديَس پيش پِرينءَ جي حال حَقِيقَت ساري.
جا نالو وٺَندي نِينھَن جو تَنھن کي اِيندي شَھَر نِڪاري.
دم نَہ رھندي دوستَ ري شَوقُ سَندو شِڪاري.
مَستَن کي محبَتَ جي آھي ڳِچيءَ ۾ ڳاري.
جي اَول ماريو پوءِ جيارن تَنين گَڏ قطاري.
چڱِي ٿِيَڙس چِت ۾ دوستَ ڏني دلداري.
”سچيڏني“ کي عِشق جِي صاحِب ڏي سَرداري.
عاشِقَ ڪَيَئي اُداسِي
وھَ واھ ڳالِهہ خاصي.
لَؤن لَؤن مَنجهہ روز ازل کنؤن آھي وِرھ اَوھان جي واسِي.
”عشق نار احِتَرق“ سُڻِي اشارتَ ھيءَ دل تا ڪِينَ ھِراسي.
ھيڏي ھوڏي ڪين وياسي بات اھِا اسان باسِي.
برھَ اوھان جي ڪِيو بيراگِي ”سچو“ رنگ سَناسِي.
ھُت تا ڪير ھُياس ڀَلو ميان ٿِي آيس ڪير نہ ڄاڻان.
نانءُ ٻيو ھُت ھو منھنجو سائين الا ھِت ٻِئي نانءَ ٿياس.
اچڻ نَہ ھو ھِت مُنھنجو سائين الا پَرَ ڪَنھِن تا خواھش کنياس.
ھُت ھُيَس مَعشوقيءَ ۾ سائين الا ھِت عاشِق ٿِي آياس.
ھَي ھَي ھُئِي ڪانہ ڪا سائين الا ھِت مَنجهہ پَروڙ پياس.
”سَچو“ سارو سَچ ٿيو سائين الا وِچَئُون ”آءٌ“ وياس.
جي اچين تان اَچُ نَہ تَہ ھِت پُورَن پَڇاڙيو
محبَتَ ٻاريو مَچُ سِيني مَنجهہ ”سچوءَ“ جي.
ڪِيم مَھِينا لاءِ آءٌ ڀَلا ڀُلِي آھِيان
اَچِي اَکڙيُون کَڻِي ”سچوءَ“ کي سَرچاءِ
جانِي جوڙيَم جاءِ تو لڳ اَکَڙيُن ۾.
چَشمَن جِيءَ چمَڪارَ ساھ مُنھنجو سوگهو ڪِيو
ويھي واٽَڙيُن تي رُئان زارو زار
ھوت اَچِج ھيڪار اَڱَڻ آسروند جي.
ماٺ ڪريان تہ مُشرڪ ٿيان ڪُڇان تہ ڪافِر
اِنِهيءَ وائيءَ وَرُ ڪو سَمجهي ”سَچيڏنو“ چوي.
روئَڻ کان نہ رھن آيَل اِھي اکِيُون
سڀڪنھن ويل وَھن اَٿن اَثر اوھِيرن جا.
لَحظو نَہ لاھِين بارَ مَٿَن بَرسات جا
اکين کي آھِين اَثَر اوھِيرن جا.
بادلَ وارا بارَ چشمَن تي چڙھيا
رئن زارو زار اَٿن اثر اوھيرن.
آئي نِي مُند مِينھَن آھي اَکڙين کي
رُئن راتو ڏينھن اَٿن اَثر اوھيرن جا.
آھِ اِھا ئِي تاتِ آگم اَکڙين کي
ڏينھنَ اَئُون رات اَٿَن اَثر اوھيرن جا.
آگم اَکڙين کي سدائين آھِين
سي ڪِيئن اوڳائِين جن کي اَثر اوھيرن جا.
اَکِين کي آگمَ ھِن سَدائين سَرتيون
گُوندر گڏيون غَمَ اٿن اثر اوھيرن جا.
لايون پِرت پَسن آئون آگم اَکين ميڙيا
سي تان ڪِيئن نَہ وسَن جن کي اثر اوھيرن جا.
ڏسن ۽ رئَن اِھا عادت اَکين کي
سي سرِھُون شالَ ھُئن جن کي اثر اوھِيرن جا.
آھي ريجهہ رئڻ آيَل اَکڙين کي
ھُئي تَن ھُئڻ جن کي اَثر اوھِيرن جا.
آءُ تہ ”مان“ ”تون“ وَڃي يارَ
ٻِي ڳالهہ ڪَر مَ ڪائِي.
ڳُجِهي ڳالهہ ھاديءَ واري دل تي دائم
فراموش ٿِي ٻي ورونھن وائِي.
بَحَر تي جا لَھَرلڳي ٿي
اَسان پاڻ بازي اصل کَـئُون بَنائِي.
آھي ھُوءَ حيرَت ھُو جي جِسمَ تي
حَرفُ حَقَ جو آھي صورتَ سَڀائي.
لَٿو جُهڙ جو ھو نَظَرَ ۾ ظاھر ٿيو سِجُ
ٿِي اَڄُ سراسر سھائِي.
آھي ”سچو“ سَچُ تحقيقَ ڄاڻِين
جَنھن مَست ماريو دم خدائِي.
سچا سي سخن ھاديءَ جا يارو اڄ ياد آيا سي
تَنھِن ڏينھَن لاڪُون اڄ تائين اُھي بَرچشمِ چايا سي.
ڪَيوَ تان قولُ سائِين ھي مِڙن آڏو پَڪو مون سان
ھونداسين دَم بَدم توسان اِنهيءَ وعدي وٺاياسي.
ڏيو ھِي تن طَاعَت ۾ گَڏيو ھِي جان جانان سان
پَري ڄاڻيجو پاڻِيءَ کي لاڙي ھِن يارَ لاياسي.
روزا ڪيئي نفل نِـمازان توڙي سَو ورد وظيفا
سَڀيئِي لڳَ ظاھِر آھن سبق ساڄن پَڙھَاياسي.
پَئو جي خيال خاصي ۾ سڃاڻو پانھنجِي صورتَ
ٻڌي ٻولي ڏسي ٿو ڪير فڪرَ ٻيا سڀ ڦَلاياسي.
ويٺو مَنجهہ بادشھ محلي ٻولي ٿو ڪِيئن اُھي ٻولِيُون
اُھو بادشاھ اُھو بنگلو نہ ٻي ڀولي ڀُلاياسي.
جيڪي ڪيا دوستن مون سان اُھي ڳڻ تان نَہ وسرَن ٿا
ھُئا گڏ جي حبيبن سان چڱا سي دمَ لَنگهياسي.
شڪر اَلحمدلله ٿو پڙھان لکَ بار شڪرانا
اُھي پيھي پَکي آيا جَنِين لءِ پَنڌَ پُڇَاياسي.
”سچو“ سگ آھي دروازي ازل جي روز سائِين جو
پَنھنجو سي ڪِيئن ڇَڏيندا ھي توڙي عَيبن اُٺاياسي.
ڇو ڪَرين ٿو اَرمان
جيڪي آھين سوئِي ٿيندين
اُتر اُڀَر اولَهہ ڏکڻ سَر زمِين ڇا اُھو آسمان.
پاڻُون ڄاڻِي پيرَ گُهمايَـئِي ٿي صورتَ ۾ انسان.
اُٿَڻ ويھَڻ ڄاڻِ اِھو ئِي آھي ”ڪُلَّ يَوۡمٍ ھُوَ فِى شَانٍ“.
”ڪُلُّ شَيءٍ يَرجَعُ اِلىٰ اَصلِہٖ“ قادرَ ٿيو فرمان.
ھاديءَ حقيقَتَ ھِيءَ پُرجهائِي ”سَچو“ تون سُلطان.
بِرھ جي بازار
جيڪا ڏسَڻ اِيندي.
جيڪا جو ڏسَندي تجلو تُنھنجو وھَندي سا ڪِينَ قَرار
سودو جا ڪندي سِرَ جو وھَندي سا ڪِينَ قَرار
چَوسُولَ اَندر سُرخِيءَ مائِل تيز گُهمي تلوار
جي ڪَنھن چَمڪو ڏٺو تُنھنجو سا سِرُ ڏيندي سَردار
”سچو“ اِنهيءَ سيرَ ۾ آھي ڪُسَڻَ جي ڪَار.
پانھنجا وعدا پاڙيا سانولَ سائِينءَ
ھو جي ڪِيائون اصل اسان سان سي قولَ نہ يار وساريا
ڏينھن اُھي مون کَـئون تا نہ وسِرن جي مون گَڏ گُذاريا
سُخن سَچائِيءَ يارَ سَڄَڻ جا سي ھِنَ ساھَ سنڀاريا
اُنھن ڪارڻ شَھر بحر ھي مون تان نِتُ نِھاريا
دوستَ ”سَچوءَ“ جا دور ھئا جي سي واليءَ ھِت ورايا.
جو ٿو ڳولين يار سو تان تو ۾ آھي
ڏونگَرَ ڪيڏا ڏورئين چَؤ تون ڪَنِي لاءِ
ھيڏي ھوڏي نہ وڃين پاڻَ ئِي ۾ مُنھن پاءِ
دل واري خاني ۾ سَندي جانِبَ جاءِ
اِھڙيءَ اوڏائِيءَ جي ”سچو“ ڪَلَ نَہ ڪَاءِ.
سَل سوداگَرَ يارَ ڙي مِيان
ڪَھڙي ديسؤن آئين آئين
ظاھِر ٿِئين تُون وو اَچِي زمِينَ تي کَڻِي کَٿوريءَ بارَ
ھَلِي اُتاھُون وو اَچِي اِتاھِين ھَنجين سو پُوتَئي ھَارَ
طَرحين طَرحين وو اَچِي ڪَيَئي ھِت صورتَ جا سِينگارَ
شاھ آھين وو يا تہ گُماشتو لايَئي ڪَڍ قَطَارَ
اَچِي پِياسي وو سُڻُ ”سَچو“ ڙي شوقَؤن مَنجهہ شُمارَ.
جهُليو جَن تي حالُ
اُنَھن کي آءٌ ڪِيئن نہ سُڃاڻا
مَڃِن ماضِي ڪِينَڪِي نَڪو اِستقبال
لِڪو ناھي لوڪَ کَـئُون اُنھن جو اَحوال
جي مُون پُڇِيو جيڏيُون آھي ورھ وصال
ووءِ ووءِ ٻاجُهون تن کي نڪو قيل نہ قال
”سچوءَ“ سُڃاتو تن کي جن کي عِشقُ ڪَمال.
مُون کي عِبرتَ آھي اَھڙي حالَ جي
ھاريون حيرتَ آھي اِنھيءَ ڳالِهہ جِي.
ڪاٿَئِين ڏاڍو ڪاٿَئِين ھِيڻو ڪاٿَئِين جوڙ جَڻيا ٿو پائي
ڪاٿَئِين ڪوري ڪاٿَئِين موچِي ڪاٿَئِين سيد سَڏائي
ڪاٿَئِين تارڪ ڪاٿَئِين سارقُ ڪاٿَئِين مُک مِلائي
ڪاٿَئِين شاھِي ڪاٿَئِين سِپاھي ڪاٿَئِين حُڪم ھَلائي
ڪاٿَئِين ڪافِر ڪاٿَئِين مومِن ڪاٿَئِين سوريءَ سِرُ ھَلائي
ڪاٿَئِين گُسائي ڪاٿَئِين سَنياسِي ڪاٿَئِين بُتَ بَنائي
ڪاٿَئِين سامِي ڪاٿَئِين اِنعامِي ڪاٿَئِين تِلڪ لڳائي
ڪاٿَئِين قادر ڪاٿَئِين نادر ڪاٿَئِين ”سَچو“ نانءُ سُڻائي.
پِريَن سان پَتِ پَري ڙي جيڏيون منھنجي
دعا ڪَريجو جيڏيون وري سو ھوتُ وري
ڏونگَر مُون ڏورائِيو سَندي ذوق ذري
صحي سُڃاتم پاڻَ کـئُون پُنهون ناھي پَري
تو ڪِئن سَري سُپرين تو ريءَ مون نا سَري.
وٺِي خَبَر خاطو آيو خَير صَلاحَ جي مون ڏي.
پارِ ڀنڀورَ جي اَڄُ صُبحاڻي تان ھو ڌڻِن کي سَعيو.
طرف تنھنجي آھِ اصَلَ کَـئُون روحَ سندن جو رايو.
نِينھَن جي نياپَن ڄَڻُ اسان کي محبَن ساڻ ملايو.
ٿيان قربانِي آءٌ تَنِين تَـئُون جَن تان نِينھُن نِباھيو.
اِيندئِي اُھي جن جي ڪارڻ ويٺي تو ورھ وسايو.
پيو پِرينءَ وٽِ ھاڻي تُنھنجو ”سچو“ ڙي پَنڌُ سَجايو.
جَن لائي توڙِ نِباھِي آءٌ صَدقي وڃان تَن تَـئُون
شَابس آھي اکَڙين کي جن وئِي دل ورائي.
ڀَلِي ڀاڄِي پِريَن ڏَنھُن اَڄُ اَسان ڏي آئِي.
راتو ڏينھان آھي ئي واتِ اُنَھن جي وائِي.
ڏيھاڙِي ڏسَڻ سان مَحبت آگ مَچائِي.
ووءِ ووءِ وائِي وات ۾ ”سچوءَ“ آھي سَدائِي.
سُھڻي سَڄَڻَ سان نِينھڙو لايوسي
وردَ پَڙھِيَم ٿي وچَ ۾ اَديون ڙي آڏو عَشق آيو سي.
سَڀ وساريئين ڳالِهيون ڏسڻ سان اديون ڙي ڏاڍو پُور پرايوسي.
ٻَن وجِهي ٻيون ڳالَهڙيون اديون ڙي ڳليءَ ڳليءَ يارُ ڳايوسي.
اول وقَت عجِيب جي اديون ڙي اِنَهيءَ گُهورَ گهايوسي.
”سَچوءَ“ سَوَ مبارڪان اديون ڙي چاھَؤن سِرَ تي چايوسي.
شوريدن کَـئُون حال
پڇج وڃِي پوءِ ھوءِ ۾.
مجلس وڃج اُن جي تان ڏسني خاص خيال.
اَگهہ لَھج اُن جي تان تو وڻ ٽَڻ آھي وصال.
ورقَ وسارج وچَ جا تا فارغ ٿئين في الحال.
عقل اُڇلج آبَ ۾ تا بِرھُ ڪَرئي بيحال.
جي تون وسھين وسيلا ھي ”سچو“ سَچ سوال.
ساري ڏيھُ نَہ ڏي ڙي
پانھنجِي دل سَمجهہ سَنڀالين.
ڳالهہ پُڇين جي پِرينءَ جي حَرف حالَئي جا ھِي ڙي.
اُڇل نَہ ٺِڪر ڀِتَر جان نِينھُن پاڻَ ئِي سان ني ڙي.
ھاريُون انھيءَ حالَ جو قُرب سُڃاڻن ڪي ڙي.
پاڻهين آھِن پَڌرا ”سچو“ سالِڪ سي ڙي.
تُنھنجي حُسن ماريا سوريءَ سي سنڀاريا اِنهيءَ ڳالهہ ڳاريا
ھزارين ھزار
اُھي يارَ آيا نيزن جي نِوايا نِيئي سِر سلايا
تنھين تو اگهار.
جَنھِين موج آئي تَنھِين سُڌِ سَڀائِي ڪيھي ڳالهہ ڪائي
لنگهيا شھسوار.
ڪَمر جا ٻَڌائون وري نا ڇوڙيائون نَـئِي سِر ڏنائون
لاٿائون مَيَار.
مَڇَڻ ھَٿ ھَڻي سي اِھا ڳالهہ ڳَڻي سي تريءَ سِر کڻي سي
ڪيائون نِثار.
جن موجن چڙھيا سي لَھرن لُڙھيا سي ”اَناالحق“ پڙھياسي
کنيا ھِن خُمار.
ھِي نعرو ھنيائون ”اَناالحق“ پَڙھيائون نَـئِي سِر سَليائون
ٿيا گم غبار.
مَئي جا پيتائون ھي سھرا ڳُتائون وڏي وک وڌائون
پاڙيائون قَرار.
پھلوانَ پاسي نہ ٿيندا ڪَڏھان سي اِھا باتِ پاسي
ھَليا حُڪمدار.
مُلڪان مُلڪَ ۾ مَلڪَ ۽ فَلڪَ ۾ سڻو سڀ خلَقَ ۾
پَئِي ھِيءَ پَچارَ.
منجهئُون حُبَ ھلياسي مَاري چوٽَ چلياسي وڃي رنگ رلياسي
تَنھِين ھِي تَنوار.
اِھا اعتباري سُوري جَن سواري عجب خوشي خُماري
ڪُٺن جِي قَطارَ.
نِشانا کوڙيائون مُنھن نا مُوڙيائون ٻئِي ھَٿَ ٻڌائون
ڪُٺا قُربدار.
ٿِي مَنصورَ مَستِي ڪيَئِين گُم ھَستِي ھَنيائِين دو دسَتي
تپش جِي تَرار.
ٿي شِبليءَ شابس آءِ سُورن جي سَراپاءِ ڍڪيائين لِڱن لاءِ
وجودَئُون وسار.
مُلا سو قاضي کڙي ڪيائون بازي منجهن گنؤ غازي
کڙا ھا جونجهار.
ھنيئين پير جَنھن تي ڌنڻين سِرُڀِي تنھن تي نہ سُڌ ھي سڀن تي
ٿِئين سَچُ سچار.
”سچو“ سِڪَ تَنھِين جي جذب جاءِ جَنھِين جي نہ پرواھ ڪنھين جي
رکي نِي سنڀار.
وڍي سِر ڀڄاڻون ”اَناالحق“ واڻون اھو سِر سُڃاڻون
آڻيو اِعتبار.
ھنيائين ھَڪل ھِيءَ وئي تان شڪل ھيءَ نہ حاجت عقل ھيءَ
جَليا جلوہ دار.
ڏنئون مُنھن مَتاري نہ ڪاڏي نھاري سٽيو سِر سچاري
دليون دوستدار.
سچي ڳالهہ ڪيائين نہ ڪوڙي چيائين نِباھي نينھن نيائين
ڪارڻ ھڪ نظار.
باھِن ۾ وڌائون پوءِ لھرين لوڙھيائون ”اَناالحق“ ٻڌائون
ٿي ھَي ھي ھونگار.
ڀِي بغداد سارو مڙيو بَھت ڀارو منجهن نَر نعرو
ھڻي ھوشدار.
”سچو“ عشق ايندئي اچي ڏاڻ ڏيندئي ”مَن وَ مَا“ نِيندُئِي
ڪَندُئِي گل بھار.
ھٿئون پيتو مون تان پير مُغان جي جام شرابون شوري.
دَور کارائي دل کي ٿو چشمان ڪيف ڪَڪوري
اصل کَـئُون منصور جو اُنهيءَ ڪاٽيو ڪنڌ ڪوري
نشي منجهہ نواز ٿي گهوريون ھي سر گهوري
جنھن ساقيءَ سُرڪُ پياريو آءٌ ڪيئن پُڄان تنھنجي ٿوري
پِنھان ڪيائين پاڻ کي چِت ”سچوءَ“ جو چوري.
مونکي آھن ياد مِٺيون تنھنجون ڳالهيون ڳالهيون 
ھي نماڻي ڏوھن ھاڻِي دوست پھچائين داد
پرين پنھنجي پار جو عشق ڪرين امداد
”سچو“ آھي اوھان جو تَنھن جي دوست ڪريو دل شاد.
مين ماري
محبت تنھنجي ميان
ورتم دڳ درد جو تنھن سڀ ڪا واٽ وساري
گِلا ۽ غيبت جي سِر تي کنيم کاري
چنڊ اُڀري آئيو ويئي سڀ اَنڌاري
مِڙني مِٽِياڻن ۾ نِينھن ڪئي نِرواري.
جا چوڻ جيھي ناھ
سائي ڪيئن چوان
ڳجهي آھي ڳالهڙي ڪنھن ڪَل نہ آھي ڪاءِ
اوڏي ناھ پَروڙ کي ويجهي نہ ويساھ
ھُئڙي سُڌ حلاج کي تنھن سِسي ڪوڏ ڪپاءِ
پوڻ آھي اونھن ۾ جتي ھوءِ ھواءِ
”سچو“ سِر نہ سَلڻ جو سو تان سڀ منجهاءِ.
جنھن دل تي آھي جوش
سا دل سورن سان سنري.
آءٌ ھڏ گهوري اُن تَئُون جنھن تي جوش خروش
ڳالهہ ڳرھڻ ڪھڙي خلق اڳـئُون خاموش
اثر اُھي عشق جا اول وڃائي ھوش
سالڪ سُک نہ سرھا گوندر ڏي ڪن گوش
”خَلَقَ الۡاِنسَانَ عَلىٰ صُورتِہٖ“ پادشاھي پوش
”سچوءَ“ سوريءَ وڃاڻا جي مَي ۾ ٿيا مدھوش.
ناھي ويچاريءَ وَسُ جو ڪَري ماٺ پَـئِي رَھي
ڪَنھِين ڇَن نہ ڇڏيوم سندو گَورَنِ گَسُ
ڏونگر منجهان ڏَسُ پوندم ھوت پُنهونءَ جو.
وَيُم لالَنُ لوءِ ھِيءَ اَڻاسِي ننڊ ۾
ڀُليءَ ھيئن نہ ڀانئيو پيو پروڙڻُ پوءِ
ھوتُ وَٽِم جي ھوءِ تا سُک گُذاريون ڏينھڙا.
منھن ڏيئي آيام جبل جهاڳڻ ڪيچ جا
طعنا تھمتَ لوڪ جا سِر چَڱا چايام
ڀَت ڀَليءَ ڀايام سِھرا سُور پريَنِ جا.
ھيءَ نماڻِي نال سنگت نِجو ساٿيو
ايندي پُٺيءَ آن جي جيھي تيھي حال
ھِن ڳوليندڙ جي ڳالهہ ڪا ھئي ھوتياڻِنِ ۾
رُئڻ زارو زار راتو ڏينھان آھ مون
کوڙي ڪان قريبُ ويو ھِنيڙي مَنجهہ ھزار
ھن گوليءَ جي گُفتار ڪا ٻُڌيَوَ ٻاروچن ۾
وڃڻ ذوق ضرور ھِن ڪاھِل آھي ڪيچ ڏي
ڏسان شال اکين سان ھوتاڻو حُضور
منھنجو ڪو مَذڪور ٻُڌوَ ٻاروچن ۾
سرتيون سڪ سبِيلَ اَندر منجهہ عجيب جِي
راتو ڏينھان ٿي ڪريان زاريون منجهان زِيلَ
ھن ڪمينيءَ جي قِيلَ ڪا ھئي ھوتياڻن ۾
پِرين ڏيئي پُور ويا ويچاريءَ کي
تنھن دنيا جو دُور ڪيو سڀو شوق شعُور
ھن مُئيءَ جو مذڪُور ڪو ٻُڌوَ ٻاروچن ۾
ريءَ ڪر تنھن گولي آھيان آرياڻي ءَ جي
جو ڏنائون ڏِيل کي سو جهليم ۾ جهولي
ھن ٻانهيءَ جي ٻولي ڪا ٻُڌيوَ ٻاروچن ۾
ساريون پڇي ساٿَ سنديون ڪيچن خبرون
ھيڏي اچڻ جي ھئي ڪيچَيڙن کي ڪا تہ
منھنجي ڀي مَصلحات ڪا ٻُڌيَوَ ٻاروچن ۾
لَڪين ڏيئي لَت پاڻ ئي ڪريان پڌرو
سارو وندر وُوڙيان جيڏيون ڪارڻ جت
منھنجي ڪا مَصلِحَتَ ھئي ھوتياڻِن ۾
ڪري ساٿ سوال تہ ڪيچن جي ڪا ڪَل ڏيو
جا ڇڏيائون ڇَپرين موٽڻ تنھن مجال
ھَي ھَي آرياڻيءَ ري ھھڙا ٿيڙم حال
سندي ھِن سنڀال ڪا ھئي ھوتياڻين ۾
راتو ڏينھان رَت اوتڻ آيم اُن ري
آيل عشق عليل ۾ شال نہ پوي قَطُ
جبل سڀ جهاڳي وڃي جيڏيون ڏسان جَتُ
ھِن مُئيءَ جو مَتُ پوي مذڪور پِرين ۾.
اَثر ڪيو اَفسوس مُئيءَ جي مِرُن کي
جُودَ تنھين جي جوش سارو روح رتيون ڪيون.
گوندر گذاريام سي تان ڀلا ڏينھڙا
سڀ ڪنھن ساعت سپرين ٿي صحي ساريام
ھي ڪشالا ڪاريام ساعت ھڪ سمهڻ جي.
ڏونگر آھي ني ڏَسُ ميان ھاريون منھنجي ھوت جو.
ھلان تہ ھلڻ نہ ٿئي ناھ ويچاريءَ جو وَسُ
راتيون رھڻ روھَ ۾ ڪاڪِيون آھي ڪَسُ
ڪِيَڙو عشق عجيب جي ھِنيَڙي منجهہ ھَنبَسُ
آھي عجيبن جي ”سچو“ سِڪ سَرسُ.
منھنجو پانڌيئڙا پِرينءَ کي ڏيج ھي نياپو.
ڏيئي باھ ڀنڀور کي ھيءَ ڪيچ ڪندي ڪاپو
اَصل لاڪُون آھي منھنجو ساڻن سياپو
آھي اوھان جو سپرين ھن ڇوريءَ تي ڇاپو
منھنجو محبوبن کي ٻيو ڏيج نہ ڏوراپو
سدا آھين ”سچوءَ“ کي تون جيءَ جو جياپو.
پري ٿين نہ شال پرين پاڙيچا پرڏيھي
ساڻن ٿيس نہ سنگتي ھَي ھَي ھھڙي حال
جَتن ڪِيڙم جيڏيون جتنِ سان مون جال
دوستن بنا ديس ۾ جيئڻ منجهہ جنجال
ڪنھن در ڏيان دانھڙِي ھو جي ڪُھي ويڙم ڪال
ڪوڙين ڪَيَڙم ڪيترا اُنھن ڪاڻ ڪشال
سي ئي ”سچو“ آئيا جن لَڳ وجهايم فال.
ڀينر ھي ڀنڀور اَسين ڇڏي وينداسون
وس نہ آھيان پانھنجي ڀلو ميان پورن ڪِيَڙو پور
ھِت رتي نہ رھنداسون.
جاءِ عقل جي ناھ ڪا ڀلو ميان عشق ڏيکاريو ھت زور
اُھي وٺي وينداسون.
پورھيو ڪَنديَس پِرَ جو ڀلو ميان ڇَڏي ٻيو تَڪَ تورُ
اَسين جا ڪي جِينداسون.
ڪاڪِيُون وَڃي ڪيچَ ۾ ڀلو ميان لاھي ھِنئين جو ھورُ
ڏُکَ ڏوراپا ڏينداسُون.
”سچو“ ڏٺي سَڄَڻَن ڀلو ميان شوقَ مَچايو شورُ
تَن جي پکي پَھنداسُون.
آھي ويچاري ڪا وَسِ ميان توکي معلوم مِڙيوئي
ويٺِي آھيان واٽ تي گولِي ڪَجو گَسِ ميان.
سارو وِندُر ووڙيان ڏاھا تُنھنجي ڏَسِ ميان.
ماڻهو شَھر ڀَنڀورَ جا رُوحَ نہ اَچَن رَسِ ميان.
”سَچو“ پوءِ پِريَن کَـئُون آهي ڀَنڀوران بَسِ ميان.
ڳوٺَ ساري جون ڳَليُون ڳَليُون وو نِتُ ڏِسَڻ مون کي آئيون.
رَت روئڻ کـئُون اُھي اَکِڙيُون ڪين سي جَهلجَن جَهليون جَهليون.
ڪيچئڙن جُون وَري قَطارون ھيڏي ٻُڌيونسين ھَلِيون ھَلِيون.
سي نہ وسرَن ڳالهيون اُھي يارَ سَڄَڻ جي تو سَلِيُون سَلِيُون.
چاڙھيئي اَسان تي دردَ فِراقَ جون ڇُوھ ڏاڍي مَئُون ڇَلِيون ڇَلِيون.
روز اَزل کَـئُون ڪَيوَ ”سچوءَ“ سان يارَ ڀَلا ڪيئِي ڀَـلِيون ڀَـلِيون.
ھوت اچج ھت ھاڻين پنھنجا ڏک ڏَسينديس ميان.
دوست اوھانجِڙي آھيان ميان سائين لڳ سُڃاڻين
پاڻ گولِيَن گَڏينديس ميان.
تون تان صاحب سُپرين ميان ھيءَ نانءَ نماڻي
توکي سائين سڏينديس ميان.
پَکا پَکن سامھان ميان آرياڻي مون آڻي
توکي اوڏا اڏينديس ميان.
پُٺيءَ لڳس تانھنجي ميان حُبَ مَنجهؤن ھوتياڻي
آءٌ ڪا پاندُ ڇڏينديس ميان
سچو اُوتي سپرين ميان پِنبڻن مان پاڻي
ڏک ڏوراپا ڏينديس ميان.
ھوتَ پِرين ھڪواري مُونکي اچي مِلج ميان
ڏونگر ڏورَڻُ مون نہ ٿئي ميان الا آءُ اوري تون آري.
ڳِچيءَ پائي ڪپڙو ميان الا زور ڪريندس زاري.
جا اوھانجڙي ڪوٺجي ميان الا سا تو ڪيئَن وساري
ھيجؤن کنيم سر تي ميان الا بارُ برھ جو باري.
ويٺي ڏسان واٽڙي ميان الا مونجهہ اَوھان جي ماري.
”سچوءَ“ سندو سڄڻا ميان الا ٿيو فراقُ فراري.
آيَس آءٌ ڪي اوڏي جهاڳيا مون تان جبل جالَ
جي مون وِسھَو جيڏيون آھيان ڪيچِن جي آءٌ ڪوڏِي.
حُب جنھن جي ھوت کي درد نہ ٻئي ڪَنھِن ڌوڏِي.
ڪيئن ڪريان آءٌ ڪاڪيون ھوتُ منھنجو سو ھوڏِي.
دَردُ جنھين کي دوست جو لَڪَن سَا نا لوڏِي.
سيڻن خاطر سُڻ ”سچو“ ڙي گاھُ ڪنديس ٻَڌي گوڏِي.
وِيَڙا جي وڻڪار اڃا وري ايندا سي
ڪي ڏينھن پھچڻ ڪيچ ۾ قصد ڪندا ڪوھيار
اَسين ڪاڏي نہ وينداسي.
پوءِ منھن رکي جيڏيون پاڻؤن ڄاڻِي ھِن پار
اَسين ڪاڏي نہ ٿينداسي.
آيا ڄاڻي سپرين جيءَ نِي پيڙو جار
نينھن نيبَھُ نينداسي.
ھاڻي ”سچو“ مون کَـئُون وسري ڪَتڻ واري ڪار
اسين جا ڪِي جينداسي.
اُھي ڪھڙي طرف ويام آءٌ ڳوٺ رَھِيس سَڀ ڳولي
عشق تہ عاشقن جا ميان اَڳھين ٿي ٻڌام
ھاڻي ٽوليءَ مَون سو ٽولي.
ڪوڪان چڙھي ڪوھَ تي ميان ڪيچئڙن ڪيام
ھاڻي ڇوليءَ مَون سو ڇولي.
ڏوريندي مون ڏونگرين ميان سرتيون سال ٿيام
ھاڻي رمز لڌي مون رولي.
”سچل“ آءٌ تان ناھيان ميان ساري سُڌ پُيام
اِتي پاڻ ٻاروچل ٻولي.
واٽ وندر جي ڪو ڏَسي وو ڏَسي مون کي جيڏيون
سپريان جي ساٿ جا آھيون سو عاشق اَسي وو اَسي.
سُڌ تنھن کي سُور جي ڄام پُنهون جا پَسي وو پَسي.
وھان ڪيئن ڀنڀور ۾ خانُ ويو دل کَسي وو کَسي.
پِريان سندي پار ڏَھون مانَ ڪو رھبر رَسي وو رَسي.
ھيڪند ٿيان جي ھوت سان ھينئڙو منھنجو ھَسي وو ھَسي.
سِر ”سچوءَ“ جي سانوڻ وانگر بِرھ جو بادل وَسي وو وَسي.
ناھ ويچاريءَ جو وس نِي توکي معلوم مِڙيوئي ميان
آھي ھِن ڪميڻيءَ کي ميان ڏونگر سندو ڏَس نِي.
ڇڏي ڏونگر ڏاکڙو ميان ويڙھي اسان جي وَس نِي.
حالُ ھِن جو ھِيڻو ميان پاڻ پنهون اَچي پَس نِي.
ٻاروچاڻِي جاتِ ۾ ميان تون سانول آھين سَرس نِي.
مون وٽ ھو مھمان ڀلو جيڏيون اَڃا ڪالهہ قافلو
اَٿم اوٺارن جو ميان آيل ڙي اَرمان.
ڏئِي ڏُکيءَ کي ويا سورن جو سامان.
جتن سندي جات لءِ ھَي ھَي ھيءَ حيران.
ڪندي وڃي ڪيچ ۾ ھيءَ برھ جو بہ بيان.
صدقي صدقي ھي سِر ميان آھي ڪوھيارل تَئُون صدقي
ڪافَ ڪشالا ڪيچ جا ظاھر ٻُجَهن ٿا زِر ميان.
جبل گهايا جوش مَئُون گهائي ڪِيَڙُوَ گهِرُ ميان.
محبت جي ميدان ۾ گهيڙ ڏسي وڃي گِهڙ ميان.
ويھڻ مون کي وِھُ ٿيو ترسان ھَڏِ نہ تِرُ ميان.
جيڏيون جانب جت لءِ ڀَئي ڀَئي وتَي ھِيءَ بِرُ ميان.
حبيباڻِي ھنج ۾ ڪِيھَ ڪري وڃي ڪِرُ ميان.
”سچو“ سچيءَ سڪ مَئُون فاقو ڏِسِي نا ڦِرُ ميان.
يار توسان منھنجي زاري آھي سَوَ لَک واري ميان
وندر جي وڻن ۾ واجهہ وجهي ويچاري
سا تان محبت ماري.
ھي تان حال حقير جو اَچي ڏس آري
کَنيُم برھ باري.
اَزل لاڪُون آھي ئي يار توسان منھنجي ياري
پاتم ڳچيءَ ڳاري.
سور تنھنجا سپرين چُڪِيءَ کي چوڌاري
وجهج گهوٽ نہ گهاري.
آھي ھَٿِ حبيب جي ڳالهہ ”سچوءَ“ جي ساري
ڪندا نِي پوئواري.
پورھيت پاڻيءَ ڍوئي خان ٻاروچا تُنھنجي
حاضر خدمت اَچِي اوھان جي حال چونديس روئي
ساٿي اسان جي سُڌ لھڻ لءِ ڪڏھن نہ مُڪو ڪوئي
قولُ ڪيو ھوءِ ھوت اسان سان سائين پورو ڪر سوئي
ڪيئن وساري وھان اوھان کي ڪَئِي تا ھھڙي توئي
طوطي جي ڳچيءَ سَوَ سَلامن ”سچوءَ“ مُڪا پڻ پوئي.
ڙي جيڏيون ھاڻي ھوت ويا جي وو سي موٽي مانَ اچن
دعا ڪريجو جيڏيون پَري نہ ھوتَ وڃن
سِگها موٽَن پوئتي اچي ويڙھي ھِن وسن
وڃي ڪيچ وڻن ۾ پورھيائِت پُڇَن
ڪيچي ڪميڻيءَ جي ھُت ڪَچي شالَ نہ ڪَن
”سچو“ اَصلئون آھي سرتيون سَگ سندن.
يارَ ساٿيو ڙي ميان يار پانڌيو ڙي ميان...
ڀلو ڙي ميان ڪيچن جي وو ڪَلَ مونکي ڪائي ڏيجو.
ھيءَ نماڻي وو وَر وڪاڻي ميان نال نباھي نيجو.
ڪيم وساريو مُئي نہ ماريو ميان ڇوري تان مَ ڇڏيجو.
ڏيو دلاسا ڪڏھن ايندا ميان لوڪئون تان نہ لڏيجو.
آءٌ اوھانجِڙي اصل آھيان گولِي ساڻ گڏيجو.
جنھن ويلي وو ھلو اِتاھون "سچو" نانءُ سَڏيجو.
ڪوڙيين قرباني ٿيان ھوت پنهونءَ تان
ساھ سِري صدقي ڪريان سندن مھماني
ھي جوڀن جواني ٿي اَجائي گذري.
جبل جالون جال سو مون ڏورڻ نہ ٿئي
وڏا وڻ وڻڪار جا ڪافن ڪوھَ ڪشال
ھي مون ڏسي حال ٻاروچو ٻاجهہ ڪري.
ٻاجهہ ٻاروچا ڪر مون ٿَرُ ٿيليو نہ ٿئي
ويچاريءَ جي ور ڪر بلوچا بَئبان ۾.
اَچج آري ڄام ڪو مُنھن موڙھيءَ جو ڪرين
مون کَـئُون مير مُدامَ ھي ٿر ٿيليو نہ ٿئي.
آءُ تون پنهون يار ڏسي حال حقير جو
ھن نماڻيءَ نِڪار ھي ٿر ٿيليو نہ ٿئي.
ھن دم آري آءُ ناھيم حال ھلڻ جو
مون نماڻيءَ کانءُ ھي ٿر ٿيليو نہ ٿئي.
ڏيھ سندو ٿيو ڏور رھبر ٿيءُ رُڃُن ۾
مون ويچاريءَ مُور ھي ٿر ٿيليو نہ ٿئي.
ڇپر تان مَ ڇڏين آءُ ھوتياڻي جَتَ ۾
ھن ڪميڻيءَ ڪَڏين ھي ٿر ٿيليو نہ ٿئي.
ھَٿان ويل ويام ڪاڪِيون ھاڻي ڪيئن ڪيان
ٿيلَڻ ٿَر ٿِيام ھاڻي ھوتياڻِن لءِ.
جي ھئي ڪميڻيءَ ڪَل تا صبح ويندو ساٿڙو
تان مون تنھن مھل پُرزا پُرزا پاڻُ ڪيو.
ھَي ھَي ڪارڻ ھوت ڏونگر ڏورڻ آئيا
ميان تائين موتَ ووءِ ووءِ تان نہ وساريان.
ووءِ ووءِ تان مَ وسار متان ماٺ ڪري وھين
ٿيو پِرُ تنھين پار جاتي ٻِيو ناھِ ڪي.
ڪيم وساري ويھُ ووءِ ووءِ ڪر وندر ۾
پڇڻ ڪارڻ پرينءَ جي پاڙي پاڙي پيھُ
ڏيھہ ڌڻيءَ جو ڏيھ حاصل ٿئي جَت سين.
متان وھين ماٺ ۾ منجهہ جلديءَ ڄُل
ھتي ويھ نہ ھل تان ڪِي پڄين پنڌ کي.
ويھ نہ وساريج متان ماٺ ڪري وھين
قولُ اھو پاڙيج ھو جو ڪِيڙئي ھوت سان.
ويجها شال رھن ميان ڏور لايا جن ڏينھڙا
سگها منھنجي سپرين پکي مان پَھن
وڏا طالع تَن جا جَن جي راڄ رھن
ھِن منھنجي حال جي سِگهَڙي سُڌ لھن
طعنا ڏيو تَن جا ڏاھيون سڀ ڏَھن
”سچو“ صدقي تن تَئُون جي ٿا ڪيچ ڪھن.
ڙِي جيڏيون آءٌ تان ٻيو نہ ڪندي
منھنجو پيچ پُنهل سان آھي
آءٌ جنھين جي آھيان سو تان مِھَر نہ لاھي
ڪيو ڪميڻيءَ ھوت سڄڻ سان سڱُ سِياپو ساھي.
ھٿ وڃي پَئِي ھوت جي وَس نماڻيءَ ناھي.
سوال ”سچوءَ“ جو اھو آھي نِينھُن سَندن نيباھي.
ھوندي سڀ پَرسائِن ساڻ جيڏيون
ھِيءَ پورھيو بَندِي وڃي ڪيچ ڪندي.
ڪالهہ ڪالھوڻي سپرين اڃا مون وٽ مھمان.
لڳي ڪافَن ڪيچ جي پُرزا ڪنديس پاڻ.
اُٺن اوٺارن تَئُون آءٌ ڪاڪيون ڙي قربان.
ھڻي ويَڙو نڪري ٻاروچو مون ٻاڻ.
ويھڻ مون کي وِھُ ٿيو چِيٽڪ ڪيڙس چاڻ.
”سچو“ سوز فراق جو ڏئي ويَڙم ڏاڻ.
ڀينر ھيئن نہ ڀايون تہ ھوت ڪندا ھِھڙي
عشق تا آتش جھڙو لالن وڃي لايُون.
ڏينديس ٻاروچن ريءَ ڀنڀور کي باھيُون.
سَرتِن سُڌ نہ سور جي ھي تَن وڃن ٿا تايُون.
ڏِئون ڏين ٿيون ڏِيلَ کي سنديون جتن جايُون.
”سچو“ وڃن ساٿَڙو چُپ چُپاتِيون چايُون.
آءُ اڱڻ منھنجي آري توکي صاحب ساريان ٿي
وندر جي نِي وڻن ۾ ميان اَلا ھوتَ مِلِج ھڪ واري
توکي گهڻو نھاريان ٿي.
پرين وَڙؤ وو پانھنجي ميان الا دوست ڏيو دلداري
سارو ڏينھن سَنڀاريان ٿي.
دوست اوھانجي وو درد سان ميان الا ڳچيءَ پائي ڳاري
سارو روھ رئاريان ٿي.
ڪڏھن ايندين وو تون پرين ميان اَلا ”سچوءَ“ ڪج ستاري
ھت ھنجون ني ھاريان ٿي.
مون کي ھوتن ھاڻي ڪوٺي پنھنجو ڪيو
جَت گهڻا ٻيا جڳ ۾ سائين مُنھنجو ھوت آرياڻي
ڪنديس ڪونہ ٻيو.
لکين پُڇن پرينءَ کي آءٌ تان ڪير نماڻي
سندن نينھن نيو.
جيھِي تيھِي در دوستن جي عاشق ھيءَ اگهاڻي
سارو ڪم ٿيو.
ڪيائون ڪناري پانھنجي ھيءَ تان پاڻون ڄاڻي
جڏو جيءُ جِيو.
پرين ڪيو پنھنجو سچو سڱُ سڃاڻي
وچئون ورھُ ويو.
پرين نہ ڇڏج ٻئي پار ساري تنھنجون ڳالهيون رُئان آءٌ
اَڱڻ آسَروندَ جي والي ايندين ڪھڙي وار
ماري ھِن مشتاق کي ڪانڌ نہ وڃ ڪوھيار.
آھين جنھين تون آسرو سا ويچاري تون نہ وسار.
نماڻيءَ جي نِجهري آءُ گهڙي ھڪ گهار
ڪيئي ”سچو“ سان واعدا سي پروَر لءِ تون پار.
شال اوڏاھون ايندا وٺي خاصيون خبران خبران
مون ھن نماڻيءَ کي اڃا دلاسا ڏيندا
پرين پاڻهين پاڻ سان ھيءَ گولِي گڏيندا.
محبت مون مسڪين سان شال نباھي نيندا
ڏک سک ڀائي سپرين ھن ڏکيءَ سان ٿيندا.
ڪيچي ڪڏھن ڪينڪي ھيءَ ڇَپَر ڇڏيندا
جيڪي اڳيون پويون بديون سڀ بخشيندا.
پَکا پَکن سامهون آڻي اوڏا اَڏيندا
ٻاجهہ ڀريا ٻاجهہ مَئُون ڪري ”سچو“ سڏيندا.
نٿي وڻي ڳالهہ ڪا ٻي ڙِي جيڏيون مون کي نٿي وڻي
آءٌ نہ ڪنديس وي اھڙي ڀلو ميان
ڪيچن جا مون سان ڪي.
اَوھان مِڙن ۾ وي مست جو ٿيڙس
پيالو عشق جو پي.
اوھين مڙيئي وي عقل واريون
آءٌ جو بيراڳڻ ٿي.
”سچوءَ“ پڄاڻا وي سپرين ڀلو ميان
ڪوھ ڪنديس ھِت ڪي.
اصل اسانجِڙو آھي ننگ ٻاروچل توتي
ڇڏڻ مناسب ناھي ننگ ٻاروچل توتي.
ھيءَ ڪنيزڪ ملهہ خريدڻ سڱ نٿي ڪو ساھي.
ذرڙو جنھنکي ذوق تنھنجي جو ڇَپَر تنھن کي ڇاھي.
جيئن ھلائين تيئن ھلان ٿي ڏور وڌي تو ڏاھي.
ھيءَ پاڄاڻي پرين سان پرتيوَ باب سنديو توڙي ناھي.
جيھي تيھي يار اوھان جي ڇڏڻ لائق ناھي.
ٿرين برين يار ٿڪيءَ کي رس ڪوھيارل ڪاھي.
ساھ ”سچوءَ“ جو در تنھنجي ڏانھن ھَڏ نہ آسرو لاھي.
حال ھلڻ جو مون ناھي آءٌ تان ڪيچ پھچان ڪيئن
ناتو نماڻيءَ جو اَصل توسان آھي
ھيءَ ھوت نہ ڇڏج ھيئن.
تون تان صاحب سپرين سڱ نٿي ڪو ساھي
ڪر جاني وڻيئي جيئن.
پسي حال حقير جو آءُ ڪوھيارل ڪاھي
ڪر ”سچو“ پنھنجي سيئن.
متان ڏوراپو ڪو ڏيو ڙي ساٿيو
ھيءَ ڪنيزڪ مُلهہ خريدڻ ڪين ھٿـئون مون ٿيو.
حرف اسان تي آھ اصل جو وقت ويسرَ ۾ ويو.
پلئي پائي مَديون پيش پُنهونءَ جي ھي پيو.
”سچو“ ڪوٺي پانھنجو پاڻ قريبن ڪيو.
اديون ڙي آھيان ٻانهي سا ٻاروچل جي
ڏکيا سکيا ڏينھڙا شال لالن ساڻ لنگهايان.
ھِنيَڙي کي ھن جيڏيون ڪھڙا سور سلايان.
وندر سنديءَ واٽ تي چاھَؤن سِر چَلايان.
ويھان آءٌ ڪيئن ويسَلِي ويندا ڇو نہ وراريان.
ڪيھي پئي تان ڪيچ ڌڻن ڏي ”سچو“ ميڙ سنڀايان
ويھي آءٌ ڪوھُ ڪندي جيڏيون ڙي ڀنڀور ۾
چونديس حال حبيب کي ڳچيءَ پائي گَندي.
ڪُٺي سا ڪيڏي وڃي جا برھ تنھنجي بندي.
جيھي تيھي حال آھيان ”سچو“ صاحب سندي.
ڇڏي ھوتَ حجتَ ميان ڙي ٿيس آءٌ نانءِ نماڻي
اچي مون کي ڪينڪي ڇڏي لوڪ لذت ميان.
وڌو آھي مامري مون کي تان محبت ميان.
ويا نِڌر کان نڪري اوٺِي رات اُچٽ ميان.
سُورَ تُنھنجا سپرين رُڳا ئِي راحَت ميان.
مون کي ٿيلَڻ آئيا پيرن سان پَربَت ميان.
”سچو“ سڪ اوھان جي واڳيو ۾ وحدت ميان.
ٻانهي ٻاروچل جي آھيان وي آھيان
پريان سندي پار ڏانھُن آسرو ھڏ نہ لاھيان وي لاھيان.
صورت وارا سُپرين آءٌ نِـماڻي ڇاھيان وي ڇاھيان.
ھُو تان سائين آءٌ تان گولِي سڱُ نہ ساڻن ساھيان وي ساھيان.
ڏينھن لنگهيم ھِت ڪيترا ڪيچ وڻن ڏي ڪاھيان وي ڪاھيان.
ھُئڻ ”سچوءَ“ جو آھي تنھين سان اُنهن ٻاجهون ناھيان وي ناھيان.
ڙِي جيڏيون ھاڻي شال ٿئي منھنجو پاڙو پرينءَ سان
مان مُئِي تان گهورِي جاني شال جِئي.
ھِنَ تان پُورُ پِرائيو ھاريون ھوت وئي.
ٻاروچي ڪا ٻاجهہ پَئي ھِيءَ تا نالِ نِئي.
سارو مطلب مون ٿِئو پُٺِيءَ ھوت پِئي.
شال ”سچوءَ“ کي سُپرين ڏوراپو نہ ڏئي.
آءٌ ڪيچ ڪندِي وڃي پورھيو پِرينءَ سان ڙي جيڏيون
جيھِي تيھِي يارَ سڄڻ جِي چڱِي توڙي مَندِي.
آءٌ تَنِين جِي آھيان بِرھَ جَنِين جِي بَندي.
چونديَس حالُ حبيب کي ڳِچيءَ پائي گَندي.
اَڻ مُلِهہ ٻانهي آھي سڀَ پَر سائِن سَندي.
”سچو“ ساريائِي دلڙي رَمزَ تَنِين جي رندي.
ڙِي جيڏيون آءٌ تان حال پُنهل سان ڪندي
اصل لاڪون آھيان سائين بَلوچاڻي بَندي.
وَسُ ناھم وارَ جو سائين آھيان سائِن سَندي.
ڪَندي وڃِي ڪيچ ۾ دانھون سي درد مَندِي.
سُڌ لھندا سي وري بِرھَ جَنين جي نِي بَندي.
”سچو“ اَڳئؤن سڄڻين ڳچيءَ پائي گَندي.
سارو ڏينھن روان ري ھيس جيڪِي ھوت پنهونءَ سان وعدا
ٻُڌڻ وارو ناھ ڪو جنھن کي حال چوان ري.
قاصد اچي ڪو اوڏانھون پيرين تَنھن پَوان ري.
ڏکايو تان ڏيل کي اَديون اڄ اوھان ري.
اُنھن ٻاجهون سَرتيون نِت نِت سورَ نوان ري.
ماريُون محبوبن جي طلب ناھي توھان ري.
غرض نہ رکان لوڪ جو ھِڪُ سائين ھُئن سَوان ري.
”سچو“ ٻاجهون سوزَ جي ٻيون لاتيون ڪين لَوان ري.
ڏکن مَنجهان سُک مُون تا لَڌا جيڏيون
ڏوريندي کي ڏُک سُونھان ٿيڙا سَڄڻان.
ھَنِ سَھانگا سُک جي ساري عالم آئيا
ڏور مھانگا ڏک جي ورتا وِرھ وارئين.
سينڌيون جي سُکن تنين گوندر گهوريا
ڏنم ڪاڻ ڏکن ھي سِرُ سارو سَٽِ ۾.
سُکِيون ڪوھ پُڇن سنديون ڏکن خبران
سي ھِن وھانءِ وڃن ڏِيل ڏکايل جن جا.
ڏکيون پُڇن ڏک سُکيون پڇن سکڙا
ھن کي حاصل جو ٿيو جيڪي منجهان جُکَ
نينھن وارن جي نُکَ لڳي لوريءَ وارئين.
گوندر ڪيئن گهوريان جنھن ڪيَس سينڌي سڄڻين
جان تِڪ پئي توريان تان ڏک موچارا سُک کَـئُون.
جي گوندر گوشِ نہ ڪن کُھ پيون سي سرتيون
جَن سنگت ساڻ سُکن سي پاڻـئون ھوتَ پري ڪيون.
گوندر گهمي جي لھان تان سُک سَوين ساڙيان
آءٌ پُڻ ڪيئن پاڙيان ڏک سکن سان سرتيون.
جنين گوندر گوشُ آءٌ گهڻو تَنِ نھاريان
جال انھن ۾ جوش سدا آھي سرتيون.
جي سارو پُڇان لوڪ تا گوندر وارو نہ لھان
ھھڙو ڀَلو ٿوڪُ ڪھين ڀاڳ پرائيو.
گوندر ڏينھن گذار جان تون جئين جِندڙا
سو ئي عھد پار جو ئي ڪَيُئِي پرينءَ سان.
سُکن واريون سَوَ ڪا ڪا ورهُ وارئي
ترت انهيءَ کان تَوَ ڀڳيون آتڻ واريون.
آتَڻ واريون آئيون ٿيون آتَڻُ اُجارين
جي گوندر گذارين آتَڻُ تن اوک ٿيو.
سارو لوڪ سُکن پوءِ رھايو پرينءَ کـئُون
ڏسو واهَ ڏکن ھوتُ وھاريو ھنج ۾
سرتيون منھنجو ساھ ھاڙھي سي ھوت وٺي ويا
ڪونہ ڪميڻيءَ جو ٿئي ھاديءَ ري ھمراھ.
ڀينر ھن ڀنڀور ۾ آڻيندن الله.
ھَنڌئُون جنهين ھوت ويا روئي چمان سو راھ.
پرڏيھين تي ناھ ڪو وريتيون ويساھ.
آھي رفيق رُڃن ۾ سندو سوزِ سپاھ.
ناھيم ٻئي ڪنھن لوڪ جو پاڙيچون پرواھ.
معاف ”سچوءَ“ کي سي ڪندا جيڪو ڏوھ گناھ.
اَچي ڪونہ ايڏاھون ماڻهو شھر ڀنڀور ۾
منھن ڪري اُنهينءَ پار ڏي ميان ويٺي ڪيم اَلاھُون.
ڏسي حال حقير جو ميان اَچن منَ اَڳاھُون.
ڪو پَلُ پاڄاڻيءَ کـئُون پَري ٿي نہ پَراھُون.
ٿَر ٿَڪائِي آھيان ميان پَکا اَڏِج اوراھُون.
سُڻِي موٽ ”سچوءَ“ جون ميان آرياڻي آھُون.
وڻي ٻاروچي ٻولي سدا تان ساھ منھنجي کي.
ھُئي پناھ ۾ يار سڄڻ جي ٻاروچي جي ٽولِي.
ٻاروچاڻي ذات جي گولن جي آھيان گولي.
ڪاڪيون وينديس ڪيچ ڏي ڏونگر ڀايان ڏولِي.
”سچو“ سامَ اُنهيءَ جي آھيان عيبن اولِي.
ڪي ايندا ھيڏي ايندا اَلو وھنيان ٻاروچا
ساٿي مون کي سچ چؤ دوست دلاسو ڪو ڏيندا
ھوندا ڪي مون وٽ ھميشه وري ڪي پوئتي ويندا
ھيڪَندَ شھر ڀنڀور ۾ ساڻُ ٿَڪِي اچي ٿيندا
ٻاروچا سي ٻاجَهہ پَـئِي آءٌ چڱي ڪي چِيندا
سُور ”سچوءَ“ جا سرتيون نال پنھنجي ڪي نِيندا
اڙِي جيڏيون مون کي ڇو ٿيون پِرينءَ ڏَنھُن جهليو
ويھان ڪيئن ڀنڀور ۾ جو روحُ اُنھن سان رليو.
ساڻُن ٿيندس سنگتي جو ھوت ھاڙي ڏي ھليو.
پِريان سندي پارَ ڏنھن پاڙيچُون نا پَليو.
سڄڻ سارو پانھنجو سِر ”سچوءَ“ کي سَليو.
پانڌي دلاسو ڏي مون ايندا آرياڻي ڪي اوڏا
آڌيءَ رات جو وو ڪيائون سانڀاھو حال ڪيا تَن ھي مون
ويا تا تِرڪي توڏا.
ڪيو قبول وو پُنهونءَ ڪارڻ ڏک سوين نِي سي مون
لَڪ ڏئي لک لوڏا.
محبت کـئُون تان مُنھُن نہ موڙيان پرزا ٿيان ھِت جي مون
گَسي وڃن توڙي گوڏا.
سر تان صدقي وو آھ ”سچوءَ“ جو ڪاڪيون چَون ھِت ڪي مون
درد ڏيندو سو ڌوڏا.
آءٌ وڃان تو تـَئُون گهوري گهوري ميان
ڏونگر رھيس ڏاکڙا تنھنجي ڪارڻ ڏوري ڏوري.
تو ٿڪائِي وي آھيان اَچج آرياڻيءَ تون اوري اوري.
ڀلا ھن ڀنڀور ۾ تِر نہ رھنديس توري توري.
مون کي وڌو مون پرين جهڻڪ اوھانجڙيءَ جهوري جهوري.
”سچوءَ“ جو ني سُپرين ھِنيَڙو نيو ھي ھوري ھوري.
ٻيو ڪَير حامي منھنجو ٿيندو لَکي ٻاروچَلَ ٻاجهون
درد منديءَ جي دل انهيءَ کي پاڻـئون دلاسو ڏيندو.
ڪين ڇڏيندو ڇپرين سوئي نال نِـماڻِي نيندو.
اَکڙين سان سَڀيئي ڏسنديون اڱڻ آرياڻيءَ سو ايندو.
پاڻ پنھنجو يار پيارل ساڻ غريبِ گڏيندو.
ڏنگاين ڏي ڪين ڏسندو بديون تان بخشيندو.
مِھرَ پنھنجيءَ ساڻ ڪنھن ڏھاڙي ”سچو“ سو نانءُ سَڏيندو.
آءٌ ويندي پُنهل جي پار ميان ٿَڪِيس ڪِين ٿَرن ۾
مون مَن گڏي گوندرين ڪيچي ٿِـيَم قرار.
ذات جتن جي جيڏيون جيءُ وڌو آھي جار.
ڪندي وڃي ڪيچ ڏي ڪنِيزاڻِي ڪار.
آھي ڪاڻ قريب جي وڃڻ مون وڻڪار.
پُرڻ اٿم پنڌ ۾ دوست پُٺِيءَ دزڪار.
سارو ڪم ”سچوءَ“ جو آھي اُنھن جي اِختيار.
اڄ اھو ساڳِي مون سڃاتو آھي ٻَڙيون ٻاروچو
اصل لاڪُون آھي اُنهن سان ھن نماڻيءَ جو ناتو.
اچي ڏٺم اوچتو پيچُ جَنھن مُون سان پاتو.
ڦِريس ڦيريدار جان ڄاڻ نہ مون ھيئن ڄاتو.
لٿو لحظي ھڪ ۾ اديون ڙي اوراتو.
صدقو ”سچو“ تَنھِن اُتون عشق جَنھِن سان تو لاتو.
وڃي ڏيھ پرين ڙي ساٿيو منھنجو ڏجو سنيھو
اوھان ٻاجهون سُپرين ڏکيا ڏينھن لنگهن.
ويٺا ڏسون واٽَڙيُن اڱڻ مانَ اچن.
ڪونہ ورندي ٿو ڏئي وندر جي ڀي وڃن.
ڏکيا اُھي ڏينھڙا جي پاسي کان پِرين.
ڀينر شھر ڀنڀور ۾ شال ڀيرو ڪن.
ويچاريءَ نہ وساريو جا لڳي ساڻ لَڪن.
جيھو تيھو آھي ئي ”سچو“ سگ سندن.
ڪيچن جي ڪَڍَ ڪاهِ متان ويھين کِين وساري
ڏسندينءَ ڏونگر چوٽِئين بَلوچاڻي باھ
ڦولجِ پاڻ فقير ٿي وندر جي وڻراھ.
ساري شھر ڀنڀور جا لاڳاپا سڀ لاھِ.
متان ويھين ماٺ ڪري ڏونگر ڏورج ڏاھِ.
عرض وڃي ڪر روبرو ٻيا ساٿي ڪِيم سَنڀاھِ.
ٻانهي ٿج ٻروچ جي ڪو تون سَڱ نہ ساھ.
روح رھي ھِت ھوت ريءَ ”سچو“ ڪنھن نہ صَلاح.
ٻيو ڪير پڇي ٿو حال منھنجو خان ٻاروچل ٻاجهون
تو ريءَ آھيان يار سڄڻ ميان اُداسي اَھنجو.
جَنھين ڪَھين سان پيچ پاتوسين غرض رکي سو نہ ڪنھنجو.
خيال اسان ڏي آھي جنھن جو آءٌ ڀي سو آھيان تنھنجو.
اَسان ڄاتو صحيح سڃاتو عاشق آھين تُون اَسانجو.
درؤن پيھِي پاڻ پُڇَندو آھين ”سچو“ تُون ڪِي سَھنجو.
اَکَڙيُن اِسرارُ مون کي ڪو جو ڪيو ميان
اُنهن تان ڏيکاريو ڪاڪيون ڙي ڪوھيار.
تِنھِين ڏھاڙي ڪيو بِرھَ بي اختيار.
ڏونگر ٿو ڏورائي چشمن جو چمڪار.
ناز نيڻن جو سَرتيون ووڙائي وڻڪار.
سوز سڄڻ جو سَرتيون ”سچوءَ“ کي سينگار.
يار پُنهلَ پيغامي ڪڏھن مُڪو ڪونہ مون ڏي
روز اَزل کؤن يارَ اوھان کي منھنجو ساھ سلامِي.
اَوھين نہ ايندؤ اَسين اينداسي اِھا اَسانجي اَنجامي.
پِرين ڏسِجو وَڙَ پنھنجي ڏي آھن عيب اسان ۾.
جان جُثي جان ڪِي ٿيندي نہ طلب تمامي.
ڳالهيون اوھان جون ٻارڻُ ٻارن وينديون سي ڪين وسامي.
ڏيئِي اسانکي ڦَٽ فراق جا ٿئين تون يار آرامي.
درَ اوھانجي جِي يارَ ”سچوءَ“ تان مَڃِي آھي غلامي.
پوءِ ھت ڪيئن ڪندي ٻاجهون يار جي آءٌ
پيرين پَوندي پِرينءَ جي ڳچيءَ پائي گَندي.
وَھي ٿي واڪا ڪيون نيڻن مَنجهؤن نَدي.
سَڀ پَر سَنديَن آھيان چَڱي توڙي مَندي.
دل ”سچوءَ“ جي سَرتيون بِرھَ تَھِين جي بِندي.
آءُ وري تون تان ويھُ سڄڻ آءٌ تان تنھنجڙي آھيان
آھون عاشق جون سُڻي ڇڏ پرين پَرڏيھُ.
پکي پاڄياڻين جي ميان آءُ پرين تون پيھُ.
اَصل لاڪون آھي ئي ھِي ڏاھا تنھنجڙو ڏيھُ.
”سچو“ جوني سپرين آءُ ساري ساڻيھُ.
گولن جي آءٌ گولي
خان ٻاروچا تنھنجي
آءٌ نہ ڪنديس ڪڏھين ٻانهپ ريءَ ٻولِي.
سُڌ اچي لهہ سِگَهڙي آھيان سا عيبن اولِي.
ھِن ڏُھارڻ جھڙي ڪا لھندين ڳوٺن مون مس ڳولِي.
نانءُ سائينءَ جي يار سڄڻ ڙي ڪر ”سچوءَ“ سان سولِي.
ساٿ سلامت آيو پکي ٻاروچَل جو.
ڏينھن فراق جا لنگهيا اسان تُون موليٰ سو محب ملايو.
ميلاپي جو مِھر پِئي تان واليءَ ورق ورايو.
وَڙَ پنھنجي ڏي پاڻ ڏٺائون ويڙھو ھي يار وسايو.
ميرا لاھي اڇا ڪياسي ھوتن تان نينھن نباھيو.
ڏيو مبارڪان سڀئي ”سچوءَ“ کي جو سورن اڄ سِڌايو.
متان وسارين ووءِ ووءِ ڪَر وندرَ ۾
جي گوندر گذارين سي تو چڱا ڏينھڙا.
چڱو گوندر غَمُ جي مون پڇيو جيڏيون
مَنجهہ ڪشالي ڪَمُ آھي وِرھَ وارئين.
گوندر آھي غَرضُ جي مُون سُڻو سَرتيون
فنا سڀ فَرضُ ڪري سو سُنتَ سين.
گوندر جن گُذاريو ڪاٿَـئُون سي لَھان
ھڪڙي رات رھان وڃي وِرِھ وارئين.
گوندر جَن گذاريو ڪاٿَـئُون لھان سي
حال پنھنجو ھي وڃي ڏَسيان ڏکَن وارئين.
گوندر جن گذاريو آءٌ تَنِين گولي
ھِنيَڙي ۾ ھولي ھوندي ڏکن وارئين.
گوندر جن گذاريو سُورَ پُڇَن سي ئي
پِرھ جِي پيئِي تَنين مَٿي ماٽَڙي.
گوندر جن گذاريو پيھي سي پُڇان
اُنهن لَڳ لُڇان گهڻو آءٌ اُٻاڻِڪِي.
گوندر جن گذاريو آءٌ پکي تن پيھِي
وٽانئُن ويھي وٺان واسُ وِرِھ جو.
گوندر جن گذاريو آءٌ تَنين گهوري
سدا مون جهوري آھي ورھ وارئين.
گوندر جن گذاريو مُنھن تَنِين مَشعَلَ
ڪا مون پوي ڪِل اُنھن جِي افسوس جي.
گوندر جن گذاريو مُنھن تَنِين مَھتاب
سنديون نِينھَن نواب آھن ورھ واريون.
آڏو مانَ اَچن وو ڏسي منھنجو حال ڀَلو
ھو جي ڪيڙم ڪاف ۾ ڪوڪان پَونِن ڪَن.
ڪيچڙن جا ڪاڪِيون تان رھبر واٽ رَسَن.
خبران ڏکن سنديون اڳيون پاڻ پُڇَن.
ٻاروچان ٻاجهہ پئي چڱي آءٌ چَوَن.
پنڌَ ڪريندي پرينءَ ڏي مَرُ پُرزا پيرَ ٿِيَن.
”سچو“ پنھنجي ساٿ سان نماڻِي بہ نِيَن.
آءٌ ٻانِهن جي سا ٻانهي آھيان عيبدار ميان
عمر سڄيائي ڪوڙ ڪمايَم بخش اُھو مونکي جاني.
روز ازل کـئُون اَبد تائين آھي ڳچيءَ منھنجي ڳاني.
ڏوھ ڏِنگايون ڏِس نہ منھنجون محب ڪرين مھرباني.
ڪيئن ”سچوءَ“ جي دل سا دلبر دوست ڪَيوَ ديواني.
مون کي نال نئين نِي اِھو ڪيچِڙَن جو قافلو ميان
اڱڻ شال اچي نِي اھو سپرينءَ جو ساٿڙو ميان
پٺيءَ ھوت پنهونءَ جي ميان ھلڻ سان ھِنئين ني.
پُڄاڻان پرين جي ميان جِند ڪيئن جِئين ني.
وڏي ٻاجهہ ٻروچ کي ميان اُتي چَون اِئين ني.
”سچو“ چون سُڌير ٿي ڀلو پوندي مَھِر مِئين ني.
مانَ اچن اُھي ڪاٿُون مُئي ويا جي ماري
سپريان ريءَ سرتيون آھيان اُٻاڻي آئُون
ويھان سي ڪيئن وساري.
پِرين ڏِس وو پاڻ ڏي ميان آھيان ڏُھارڻ آئون
نيندا سي نال قطاري.
اچي اسان وٽ سپرين ميان اديون ڙي شال اوڏاھون
مانَ ڪو ڏينھن گذاري.
آيا قاصد ڪيچ جا ميان اِئين سو مونکان اُتاھون
يارُ سڄڻ توکي ساري.
آڌيءَ رات اُٿي ڪري ميان جَتَ ويا ھُئم جائون
تائون سا نِتُ نھاري.
ھاري توسان ھوءِ جي ميان ڪي جي قول ڪيائون
پرين اُھي سڀ پاري.
ويھين وساري وو اِتھين ميان ھيءَ نِڪار چَيائون
”سچو“ دوست سَنڀاري.
ڏاڍو جُدائيءَ جَلُ ميان ووءِ ووءِ ووءِ
مون وٽَئُون ھوتَ مَ ھَلُ.
اَچي ويھُ اَکِن ۾ پاسي ٿيءُ نہ پَلُ.
ڪيچ وڻن ڪم ڪھڙو ڳالهہ سانول اِھا سَلُ.
مُئِي کان منھنجا پرين چوريءَ يارَ نہ چَلُ.
ڪري ڪَشالا ڪاف ۾ لڌم ڪوھيارَلُ.
”سچوءَ“ جي ني ساھ سان ھُيا سي رلـمَلُ.
ڪندي سا ڪيئن قرار جيڏيون
جنھن جو جيئڙو جَتَن سان
وِرھ وارن کي سرتيون ويجهو آھي وڻڪار.
ٻَڙيون ٻاروچَل جو نينھُن لڳم نروار.
محبت ڳِڌي نہ لَڀي خرچين لک ھزار.
ڏسنديس اکڙين سان ڪاڪيون ڙي ڪوھيار.
ڇڏي لاڳاپا لوڪ جا عشق ڪيم اِختيار.
سدا آھي ”سچوءَ“ کي ڀينر بره بھار.
ھلان پنھل تو ساڻ
ساڻ ھلي تنھنجي گولي گذاريندس.
ڇُلي پِيَس ڇَپرين سَڱ تہ توئي ساڻ.
ڪوجهي ڪاري ھان تنھنجي پنھل پاڻ سڃاڻ.
توري توريندؤ ڪيترو محبت وارو ماڻ.
توڙ نباھج تون ڌڻي سھڻا ”سچل“ ساڻ.
ڳالهيون ڳُڻَ تنھنجا يار سَڄڻ مون کي روز رئارن ٿا
سِرَ تي سوز فراق جا باري چاڙھيئي بار سڄڻ
ايڏانھن نيڻ نھارن ٿا.
منھنجو اندر اَڌُ ڪيو جانب تنھنجي جارَ سڄڻ
مونکي ماڻا تنھنجا مارن ٿا.
پرين پاڙج پانھنجا جي ڪَيَڙءِ قول قرار سڄڻ
منھنجو جيءُ جيارن ٿا.
ماڻهو شھر ڀنڀور جا مِھڻا لک ھزار سڄڻ
مون کي ڏيھَ کَـئُون ڏيارن ٿا.
قاصد چون وو ڪيچ جا تو ھُت سار سنڀار سڄڻ
توکي ”سچو“ پاڻ سنڀارن ٿا.
ڪنھن کي حال چوان ھي
اَديون ڙي واويلا وو
ڏيرن ڏيئي ڇڏيا موٽي سور نوان ھي.
مھڻا محبوبن جا ڏنا پاڻ اوھان ھي.
سُکَن اُتي سرتيون ڏيان نہ سور سنوان ھي.
مون کي دوست ڏنيون دلداريون
جِيَس آءٌ تان ني وو جيڏيون
ٻاجهہ ٻاروچا تو پوي سُڻِي ضعيفِ جون زاريون.
سئيون سڀيئي سڄڻن عاجز جون آريون.
لٿا فلڪ فراق جا آءُ تا گڏ گذاريون.
توکي تان تِرَ جيترو وار نہ وساريون.
سي ئي ”سچو“ آئيا جن لءِ جهُونگاريون.
مون کي محب ويو ماري
ڪنھن در ڏيان ھيءَ دانھڙي
سوزُ تُنھنجو سُپرين ڪوڪان ٿو ڪاري.
ھوت نماڻيءَ ھِنَ کي ويھُ نہ وساري.
نيو پورھيت پاڻ سان پنھنجي ڪَڍَ قطاري.
ويو ٻاروچو نڪري عاشق ھيءَ آزاري.
راتو ڏينھان سُپرين ”سچو“ سَگ سنڀاري.
مون کي آڌر ڏي ميان سُھڻا ساٿيڙا ڙي
وڃي چئج پرينءَ کي حال منھنجو ھي.
پريان سندي پار ڏھُون قاصد اَچن ڪي.
وعدا پاڙج پانھنجا جاني ڪِيڙءِ جي.
ھو جي ڪَيَو ڳالهڙيون ساھ نہ وسرن سي.
”سچو“ سنگت پانھنجي نانوَ ڌڻيءَ جي ني.
ڏونگر ڇو ٿو ڏکائين پير پياديُن جا ميان
پنڌ ڪَرن جي ھوت پنهونءَ ڏي تَن ڇو روھَ رھائين.
اِھو ڏوراپو ٿيندءِ اوڏاھين ڇو طالِبُ ٿو ترسائين.
ھيئن تو گهرجي عاشقن سان ميان ڪا مدد ڪرائين.
ڪَر ڪو ٿورو سگَ ”سچوءَ“ سان مُحبَن ساڻُ ملائين.
ڪيچَئُون آيو قافلو مون ڪَر پُڇيائون
ڪَرم ڪيائون ھن مون نِماڻِيءَ تي.
ڪيچَئُون اچي قافلو مون وٽ ٿيو مِھمان
”سچل“ ساري ساٿ جو ھو آرياڻي اڳوان
مولىٰ مھربان نِڌر نماڻيءَ تي ٿيو.
ڪيچَئُون آيو قافلو رات موچاريءَ رُوءِ
مڙيوئي خوشبوءِ ٿيو سارو شھر ڀنڀور جو.
ڪيچَئُون آيو قافلو کڻي کٿوري بار
ھر ڪَنھِن ھَنڌ ھُٻڪارَ ڪَيَئِين سارو شھر ڀنڀور جو.
ڪيچَئُون آيو قافلو رُوءِ موچاريءَ رات
سنديءَ جَتَن جاتِ واسيو شھر ڀنڀور کي.
ڪيچَئُون آيو قافلو کڻي عطر عنبيرُ
تنھن سَرھائيءَ تاثير ڪيو ساري شھر ڀنڀور کي.
ڪيچَئُون آيو قافلو کٿوري کڻي
تنھن جي ھُٻ ھڻي واسيو شھر ڀنڀور کي.
ڪيچَئُون آيو قافلو خوب ٿيس خوشحال
چڱو ٿِـيَڙُم حالَ پَسَڻ ساڻ پرينءَ جي.
ڪيچَئُون آيو قافلو ڀينَرُ منجهہ ڀنڀور
ھيءَ ڪميڻي ڪمزور پر پرينءَ پنھنجو وڙُ ڪيو.
ڪيچيڙن مون ڪالهہ دم دم دلاسا ڏنا
ھَي ھَي منھنجي حال جي ويھي ھِت وساريان.
شال نہ وسرين ھوتَ ٻيو سڀ مون وسري
مون کي تائين موت ھئين اکڙين ۾.
ويُم نڪري قافلو آءٌ مٿي راھ رھي
ٻاروچا ٻَھي ھِت ٿي ورھُ وسائيان.
ويم نڪري قافلو ھاڻي ڪيئن ڪريان
ويٺي ڏک ڏريان پرين ريءَ پرڏيھ ۾.
ويم نڪري قافلو ڏاڍو ڏيئي ڏُک
ويٺي ساريان سُک جو ھيڪَند ھُيس ھوت سان.
ويم نڪري قافلو ڪائي نہ پيئي ڪَل
سيني اَندر سَل اَٿم آريءَ ڄام جا.
ويم نڪري قافلو اَديون آڌيءَ رات
ٻاروچاڻي ذات ڏسان شال اکين سان.
ويم نڪري قافلو ڪَل نہ مون پيئي
حال سندم ھيئي مانَ ٻُڌي ٻاروچو وري.
ويم نڪري قافلو آءٌ مٿي راھ رھياس
جيڏيون آءٌ جِياس جي مُنھن ٻاروچي ڏسان.
ويم نڪري قافلو آيل چُپ چُپات
ٻاروچاڻي ذات مانَ مون سين ڪو وڙ ڪري.
ويم نڪري قافلو آءٌ پيرين پيادي
ٿئي مُون شادي جي منھن ٻاروچي ڏسان.
ويم نڪري قافلو آءٌ پُڻ کڻان پيرَ
ڏک ڏيئي ويا ڏيرَ مانَ ٻاروچو ٻاجهہ ڪري.
ويٺي ورھ وسايان ڪانڌَ اچي لهہ ڪَل
جانِي تنھنجي جَل منھنجو اَندر اڌ ڪيو.
منھنجو اَندر اڌ ڪيو فَنا ھِن فراق
مري ٿي مُشتاق ڪا ڪر ور ولهيءَ جي.
مون ڏِي واڳ ورائيندا سرتيون سِگَهڙا ٻيلَڙا ڪوھيارا
پَکا پَکن سامهون اوري آڻي اَڏائيندا.
ڀينر ھن ڀنڀور جا وري ڀاڻ وسائيندا.
سڀيئي ڏسنديون سرتيون روندي ھوت کلائيندا.
پاڄياڻيءَ جا پاڻهين پَکا پاڻ پُڇائيندا.
سور ”سچو“ ڙي ھوت سان ھِيءَ غريب گڏائيندا.
آءُ ھَلي ڏس حال منھنجو ٻاروچل ڙي ميان
راتو ڏينھان روح ۾ تنھنجو خاص خيالُ.
اَوھان ٻاجهُون سُپرين ساعت ڀايان سالُ.
مون تا نماڻيءَ سان ڪر ڀلائي ڀالُ.
سارڻُ سِڪَڻُ اَن جو مون کي مِلڪِ آئون مالُ.
مرشد سارو مَڃيو ”سچوءَ“ جو بہ سوالُ.
پڇُون ڪِينَ پِرن ميان حال منھنجي جون خبران
ساٿيو ڙي پانڌيو ڙي
آھي ٻاجهہ ٻروچ کي مٿي مَعذورن ميان.
ساھ سِڪي ٿو جن لءِ سي مون ڪي سارن ميان.
ھِن دم دلاسا ڏنا سرتيون مون ساٿِن ميان.
تون ھِت ڪھڙيءَ ڳالهہ ۾ تو ھُت ياد ڪرن ميان.
تون جنين جي آسري سي تو ڪٿي ڇڏنِ ميان.
”سچو“ سَنگت پانھنجي مانَ غريبِ گڏنِ ميان.
ڪيچي ويڙم ڪالهہَ آءٌ ٿي ورھ وسايان
مانَ نماڻيءَ ھِن جِي سِگهِي لَھَن سنڀال.
ڀينر آھي ڀَنڀورَ ۾ جِيَڻ منجهہ جنجال.
جَن لءِ ڏونگر ڏوريان سي ئي ڏسان شالَ.
آءٌ پيادي نہ پُڄان ڏاڍا ڪافَ ڪشالَ.
مون جِياريو جيڏيون سَندن خوابَ خيالَ.
ساڻ ”سچوءَ“ ڪَنِ سُپرين ڀَلائيءَ جا ڀالَ.
ٻاروچي لؤن لائِي وو مِيان ڪوھياري لؤن لائِي
ڳالهہ نہ ڳَرھڻ جھڙي ڏاڍي سُورَ سَلائي.
سرتيون مون سان سُورَ ۾ ڀينر ڪا نا ڀائِي.
ھِيرَ وڻي سا ھانوَ کي ڏانھُن عَجِيبن آئِي.
سِر ڏيوڻ سڄڻ کي ”سچو“ آھي سَچائِي.
اُھي ڪاڪيون ڪوھيارا
اَڄُ اڱَڻ منھنجي آيا
پيھي پاڻهي آئيا جَن ڏور ٿي ڏَسايو
ھَٿـئُون جَنِين ھِنيَڙو اَديون مون ٿي کَسايو
جَن جي ڪارڻ جيڏيون مون ٿي پانڌي پُڇايا.
ھُيس جَنِين ڪاڻِ آءٌ آيَل اُٻائون
دل ۾ دردمنديءَ جي وڏو ورھُ وڌائون
پوٿيون پَٽايَم جَن لءِ اُھي مولىٰ مِلايا.
وعدا پانھنجا سرتيون اُھي پاڻهي پاڙيائون
نِماڻيءَ جي نجهري اَچي پَکا اَڏيائون
اُنھن ڪارڻ ڪاڪِيون مون ٿي وِرھ وَسايا.
ڪَرم ڪيائون پانھنجو ھاڻي حال ڏسي ھيئي
وائِي فلڪ فراق جي ھاڻي وچَؤن ئي ويئي
”سچو“ گَڏيو سَڄَڻا جنھن ٿي ڪانگ اُڏايا.
مُڪا دلاسا ڏيئي ري سڄڻ مُون ڏي
دوستن دلداريون ڏنيون حال ڏسي تان ھيئي.
پَسي عيب اسان جا مِھَر پُنهونءَ کي پيئي.
وريو ورق وصال جو وائي ھِجر جي ويئي.
ماريون ملاقات جا وس ڪيا ھم ڪيئي.
”سچو“ سي ئي آئيا جِيءَ گُهريا ھَم جيئي.
آھي منھنجو سَڱ تان پُنھَل توئي ساڻ
آءُ اوري تون وڃ نہ پري ساھ وٺي وڃ ساڻ.
ھوت جي ني ھلڻ جو ڪو نہ پيم اُھڃاڻ.
ڇُلي پِيس ڇپرين سڱ پنهل تنھنجي ساڻ.
لڳو آھي دل کي ٻاروچل تنھنجو ٻاڻ.
سِر ”سچوءَ“ جو يار اَوھان تَئُون ڪوڙين ٿئي قُرباڻ.
جنھن جي آھيان عشق اندوھي تنھن ٻاروچي کي ٻاجهہ پوي
آءٌ حال چونديس روئي تَنھن ڪوھيارل کي ڪَھَل پوي
سا نہ ڇڏيجو ڇپرين جا لَعَلن تو سان لوئي.
پِريان سَندي پار ڏنھُن قاصِد اچي ڪوئي.
سوئي ايندم سُپرين جانب جيءَ جو جوئي.
پورھيو ڪنديس پرينءَ جو ڳچيءَ پائي اوئي.
سَمَر ٿيڙم سُڃ جا حُبَ توئي سان ھوئي.
اکيون عجيبن ڏي بيٺيون جُهڙ جهوئي.
”سچو“ سگ اوھان جو پور وڌا جنھن پوئي.
آءٌ اوھان تَون گهوري اَڙي ڪيچيو ساڻ نيجو
راتو ڏينھان روح کي آھي اوھان جي جهوري اڙي ڪيچيو
دائِم وڌيَوَ دل کي ھِن ڏکَن جي ڏوري اڙي ڪيچيو
ويھان ويھَڻ نہ ٿئي ڏاڍي سا لايَوَ لوري اڙي ڪيچيو
ڪرڻ مناسب ناھي تان ساڻ ضَعِيفن زوري اڙي ڪيچيو
مون کي ھيئن نہ ڇَپَر ڇَڏ ميان اڙي ڀلو پُنھَل يار
پرين پاڄياڻي پانھنجي گولِي گولِن گَڏ ميان.
تون تان صاحب سُپرين ھِيءَ ڏُھارڻ ڏڏ ميان.
آءٌ اوھان جي آھيان ھُؤن ھُؤن ھڏ ميان.
تُنھنجي صاحب سُپرين شال نہ سِڪان سڏ ميان.
جايون جانَب پانھنجيون اکَڙين ۾ اَڏِ ميان.
ڪندي آءٌ ڪوھُ رھِي رھِي جيڏيون ھِت ھوتَن ريءَ.
اَندر ورھ وٿاڻ ڪَيا لؤن لؤن مَنجهہ لَھِي لَھِي.
ڇڏي شَھر ڀنڀورَ کي وينديَس ڪيچ ڪَھِي ڪَھي.
ڪونهي مُنھنجو ڪوھيارلَ ريءَ سرتيون ھِت سَھِي سَھِي.
قول پاڙيندو نِي پانھنجا ٻاروچَل ٻَـھِي ٻَـھِي.
”سچو“ گڏيم ساٿ جا پنڌن منجهہ پَھِي پَھِي.
آءٌ ڪِي تان اوڏي آئِي جهاڳيا مون سي جَبل جالَ.
سَل ساٿي ”ڪيچ ڪاٿي ٿيو“ ڪَلَ اَلله لڳ تون ڏي ڪائِي.
اوٺي ادا ڙي ٻُڌيئي ڪا وري ورڻ جِي ھيڏي وائي.
شھر ڀنڀور ڏي ڀيرو ڪندا ڪو ڏاڍي اسان سان ھوتَ لائي.
اڱڻ تنھنجي سڻ ”سچو“ ڙي ميان جانِي اَچي ٿو رات جائِي.
ٻانَهڻ ڙي پَرڏيـھِي ناھي ايذائِڻُ توکي
ناھي واجب پَرڏيھي ادا اِيذائڻ توکي
ڏيندءِ ڏوراپو يار اسانجو وٽ توئي جي ويھي.
پير ڦيھين ٿو نِتُ نماڻيءَ جا ڳالهہ ڪريان ٻي ڪيھي
ھيءُ اميد وو ھئِي نہ تو ڏنھُن جبل ڪيئي مون سان جيھي.
جيھي ڪندين ڪوھَ اسان سان ڳالهہ ڪنديس ھُت تيھي.
”سچو“ سڃاتو سنگَ توئي کي آھي عادت تو ايھي.
حيلا ڪيم ھزارين مانَ ٽِڪنِ مون وٽ رات.
ڪَرھ قطاري ھليا بودا پلاڻي پِرڀات.
آءٌ سُتي ھو ھُليا توڏن جي ڪيَئُون تات.
سُور ڏنائون سوکڙيون ڏک ڏنائون ڏات.
پرين ساري موڪلِي ڏانھن ”سچو“ سوغات.
مون کان ٿئي نہ پنڌ آري ڄام اَچيج تون
ھاڻي ڏي مون ھنڌ پاڻ ئي ڌاري سُپرين.
آريءَ جي اَچڻ جو روز نھاريان راھُ
آڻيندس اللهُ مون سِرُ صدقي ڪيو.
آري اَچين شالَ نماڻيءَ جي نِجُهري
ھِي مون ڏسي حالَ ڪرين غور غريب جو.
گهڻا ڏينھن ٿيا مون ڏوريندي ڏونگَرين
جي مون سڏ ڪيا سي ٻُڌي ٻاروچا ورين.
ٻڌي ٻاروچا ورين ھِنَ عاجز جون آھُون
درد ڀَري دانھُون ڪري ٿِي ڪافن ۾.
جي مُنھُن ٻاروچي ڏسان تا سَڀَئي ٿينَم سُکَ
ڏور ٿين مُون ڏکَ پَسَڻ ساڻ پرينءَ جي.
ڪر ٻاروچا ٻاجهہ ھِن مون نماڻيءَ تي
ويٺي وجهان واجهہ اوھان جي اَچڻ لءِ.
مون ھَٿان پيئي ڏوھُ نہ مٿن ڪو ڏيان
حال چوان ھيئِي ھَلي ھوتياڻِين کي.
ھن ڏکيءَ کان ڏيرَ وجهي وِٿِ وڏي ويا
ڏورڻ ھاڻي آئيا سرتيون سَڀ سُميرَ
پُڇِي لَھان پيرَ آيَل اوٺارن جا.
اٿي ويا اوٺارَ کڻي ساٿ سويلَ جو
ھاڻي اَديون آئِيا ڏورڻ مون ڏونگارَ
ٻيا ڀي ھوت ھزارَ منھنجو پيچ پُنهونءَ سان.
منھنجو پيچ پنهونءَ سان اَزل لاڪون آھ
ھاڻي ويھڻ ڇاھ ڀينَرُ ھن ڀنڀور ۾
ڪريان ڪوه ڀنڀور ۾ پنهونءَ پُڄاڻاءُ
سوز چَکايو ساءُ ويھَڻ مون وِھُ ٿيو.
ڪريان ڪوھ ڀنڀور ۾ وَرَ بنا ويھي
جيھي جي تيھي آءٌ تان سندن آھيان.
ڪريان ڪوھ ڀنڀور ۾ پُڄاڻان پِرين
وارُ نہ سي ويھَن جَنِين مَٿي مامرو.
ڪوهُ ڪريان ڀنڀور ھاريُون بِنا ھوت
مون تان تائين موت ووءِ ووءِ ھَڏِ نہ وِسري.
گولِن گَڏ گذرانُ ڪاڪِيون ڪنديس ڪيچ ۾
آريءَ ٿئي اَرمانُ مانَ ڏسي حالُ حقِير جو.
چڱي پنهونءَ چِت سدا آھي سَرتيون
ھوت بنا مون ھِت ڪريان ڪوھ ڀنڀور کي
شالَ نہ وسرين تون لوڪ سَڀوئي وسري
مطلب اِھو مون جو پاڻئون پَري نہ ڪرين.
ورَ مَ وساريج ھيءَ تان سنديَوَ آھِ
وڃي ڪيچ وڻن ۾ ھيءَ سَڌرَ ساريج
تيتَر مَ ماريج جيتر توکي نہ مِڙان.
ساري شَھر ڀنڀور جي ڇڏي لوڪ لذت
تو ريءَ ڏئي ڪونہ ڪو ماڻهو عام عِزت
ٿئي ساھ صِحَت جي ٻيھَر ٻاروچا اَچين.
ڪيو ڪَميڻيءَ ڪَچُ جو سُتِي سَويلي رھي
اُنهيءَ جي افسوس سين ڪيو مَحبت مَچُ
پنھون ڄام پَرچُ ناميا نِماڻيءَ سان.
ٿيون ھِن ھَٿاءُ ڪيئي مُورائون مَنديُون
پنهون ڏسي پاڻ ڏي آسَڻ منھنجي آءُ
سانول توريءَ ساءُ اَچي ماڻهن ڪِين ڀنڀور جي.
پُنهون پُنهون ٿي ڪريان آءٌ پڻ پنهون پاڻ
اَديون ٿِيس اَڄاڻ جو ڪين پروڙيم پاڻ کي.
جان پروڙيم پاڻ کي تا آءٌ پنهون آھيان
ڪنھين طَرف ڪاھيان جو طَرف مِڙئي ”تُم“ ٿيا.
پيھي پروڙيوم تان پنهون پاڻ ئي آھيان
پاڻ ئي منجهان پاڻ کي ھيءُ پَڙلاءُ پيوم
صحيح ڪن ڪيوم تہ غير گمان اُٿي ويا.
”سچو“ ڪج صَبرُ مٿي خيال کڙو رھين
ڪِينو ۽ ڪِبر پري ڪرين پاڻ کَـئُون.
چَٽَ ڏني چُٽڪي سورن سَرسُ سُميرَ ۾
سا سَچلي ”سچيڏنو“ چوي ڇُوھ منجهون ڇُٽڪي
جا لڪَن منجهہ لُٽڪي تنھن سان حمايت ھوت جي.
ڪيچئڙن جي ڪاڻ جيڏيون منھنجو جيئڙو جِهڄي ٿو
پريان سندي پار ڏنھُن اَلله اوٺي آڻ.
ڇڏي شھر ڀنڀور کي ھاڙھي ويندي ھاڻ.
روئڻ کَـئُون جهلن سي ئي رئن اَکڙيون اُڪاڻ.
جِيءُ وِڌائُون جار ۾ ٻاروچاڻي ٻاڻ.
سِگهو ايندو سُپرين ڀينر منھنجي ڀاڻ.
”سچو“ آءٌ تان آھيان پريان جي پَرياڻ.
اوڏاھون جي اَچن ڙي جيڏيون اُنهن آءٌ ڪيئن نہ سڃاڻان
پريان سندي پار جيون ڪيھون ڳالهيون ڪن.
مون ھن نماڻيءَ کي دلاسا ٿا ڏين.
ساھ منھنجو سرتيون نيو نياپن.
ھي بُت بيراڳي ڪيو ڪاڪيون ڪيچيئَڙن.
”سچو“ ڇو نہ سُڌيرُ ٿين تو ھُت پاڻ پڇن.
ڀڄي پاھڻ ٿي پاسي متان ڏاڍو ڏک پويئي
پنُهونءَ سندي پار ڏي اسين تان پنڌ پياسي
ترس اھو مانَ ٿئيئي.
ڇو ٿو سمهين پير مُئيءَ جا اڳَھين نينھن نياسي
ڏک ويا ڏير ڏيئي.
سڻ ڙي ڏونگر حال ”سچوءَ“ جو وندر جي اسين وياسي
چَڱيان پاڻ ئي ھوت چوي ٿو.
دوست دلاسو ڏجي ڏاھا ڏکوين.
اَول لائي پوءِ نہ ڇِنجي پرت نباھي نِجي.
پُرجهي ڏسج پرين پانھنجو ھيئن نہ ڪا ڀُل ڪجي.
ڳالهيون تنھنجيون يار ٻاروچا راتو ڏينھان ھِن ھِجي.
ورهَ وارن سان يار ڏھاڙي ڏک ڀائِي اَچي ٿجي.
قاصد ايڏنھن جا چَون اِئين مون ھوت اِيندءِ اَڄ اِجهي.
ڏنگاين ڏي ڏس نہ منھنجي سڀ اوھان کَـئُون ٿو سِجهي.
اَچڻ ڪارڻ ھوت اوھانجي ”سچو“ فالان ويٺو وجهي.
وندر آءٌ ويندياس وٺي اھو سوز سڄڻ جو
وٺي اھو پور پرينءَ جو
پيرن اُتي پِرَجي ڳوڙھا ڳاڙيندياس.
ڪاڻ ڪوھيارلَ ڪاڪيون جهولا جهليندياس.
آھُن ۽ دانھُن سان ڪَرڳَل ڳاڙيندياس.
ٻاجهون ٻاروچل جي ساڻيھُ ساريندياس.
پنهون وٺي تان پاڻ سان اَديون آڻيندياس.
پاڻ پنھنجو پورَ مؤن چُنجن چاڙھيندياس.
سِر پنھنجو سرتيون گهوريون گهوريندياس.
وٺي مَھار مَيَن جِي لوءِ ڏي لاڙيندياس.
”سچو“ ٻاجهون سوز جي ٻيا ورق واريندياس.
مون کي ميڙين اَلله
سِگهو آڻي اَلله
وو ميان ٻاروچا
اُنهن ڪارڻ ڪاڪيون وجهن وڇاڻان
سانول پنھنجو سرتيون سَوَ ۾ سُڃاڻان.
ٻيھر شھر ڀنڀور ۾ آڻين الٰـھِي
پيرين پئي تن کي ٿيون پاڻ ئي صلاحي.
اوڏنھُن آڌيءَ رات جا ڪانگل اڏايان
جي پَري آھيان تن کَـئُون تان ڀي سَندِيَن سڏايان.
ڪڏھن مُڪو ڪونہ ڪو پرين پيغامي
اَصل لاڪؤن اُن جو آھي ساھُ تہ سلامي.
ڪڏھن ايندم سُپرين ٿي پوٿيون پٽايان
”سَچو“ سوالن سان اُھي ويندا ورايان.
جي وٺي حُب وڃن ڙي انھن کي ڪيئن نہ سُڃاڻا
ڇڏي لاڳاپا لوڪ جا پِريان پنڌ پوَن.
ڏونگر سي ڏورينديون محبت جن کي مَن.
آيل عاشقن جون ڪوڪان پِيَڙَم ڪَن.
اَديون ھن ارواح کي تاسِف ڏنو تَن.
”سچو“ صدقي اُن تان جي وٺي درد وڃَن.
متان ڏوراپو ڪو ڏيو ڙي ساٿيو مون کي
ھيءَ ڪنيزڪُ مُلهہ خريدڻ ڪيئن مَٿئون مون ٿيو.
حَرف اسان تي آھي اَصل کَـئُون ويسر ۾ ويو.
”سچو“ ڪوٺي پانھنجو پاڻ قريبَن ڪيو.
منھنجو سڱ نہ سِياپو ڪاڪيون ڪيچ ڌڻين سان
ھِتَؤن ھَلي اُتَھين آءٌ نہ ڪنديس ڙي ڪاپو.
ٻانهي خان ٻروچ جِي ٿِيسِ لاھي لاڳاپو.
شال نہ ڏکيءَ کي ڏين ڪنھن ڏوھؤن ڏوراپو.
جيڏيون ھِنَ مُئيءَ جو آھي جانب جياپو.
”سچو“ سڄڻ سان ڪندو منھنجو مولىٰ ميلاپو.
يا ٻيلي ڙي متان مون کي ھِت ڇڏين
ھِيءَ نماڻي عشق اوھان سان
ھِيءَ محب ٻيلي ڙي پاڻُ غريب سان گڏين.
ڪنھن در ڏينديَس دانھڙي
پيارا پرين ٻيلي ڙي آڻي پَکا اوري اَڏين.
لَهہ ”سچوءَ“ جي وو سُڌ سڄڻ سائين
ساجهر سويلي ڙي يار تون ايندين ڪَڏين.
ڪنھن لَڳ ڏُونگر ڏوريان جيڏيون ڙي
محب آھي منھنجي مَن ميان.
”وَ فِىٓ اَنۡفُسِکُمۡ اَفَلاَ تُـبۡصِرُوۡنَ“ ڪاڪيون ڪَجو ھي ڪن.
اسين توسان پَري تون ڦولين اولانڀا ھي اچن.
پاڻ سنڀالج پانھنجو پرين اِئين چَون.
اِھڙيءَ اوڏائيءَ ۾ ورھِي مِينھن وَسن.
”سچو“ سي ئي پَري پِيا جُدا ڄاتو جَن.
مون کي ماريو مونجهاري ووءِ ووءِ
سانگِي مون سي ئي ڪيا.
سوزُ تنھنجو سُپرين ھِت ڪوڪان ٿو ڪاري.
اُنھيءَ ٻاجهون سرتيون ھيءَ گوندرَ گُذاري.
ڏاڍي ذات جتن جِي جي عاشق ويا آزاري.
وندر جي وڻن ۾ ٿي ڪيچي نھاري.
”سچو“ سپرينءَ کي تون ويھ نہ وساري.
گولِي مانَ سڏين اُنھن جي نِي آھيان جيڏيون ڙي
پکا پکن سامهون اوري مانَ نہ اڏين.
آريجا عاجِز کي ڇَپَر تان نہ ڇڏين.
ٻاروچان تا ٻاجهہ پئي گولي ساڻ گڏين.
ھُونِ ھميشه مون پِرين لحظي تان نہ لڏين.
اَصل لاڪون آھيان ھِنئين آئون ھَڏين.
اڻ مُلهہِ ٻانهي آھيان ”سچو“ پاڻ سَندين.
ھِتؤن اُٿي تنھنجا ھوتَ ويا تون تان ڀي نہ ڪوشش ڪَرين
پيرَ پُٺِن تون نہ کڻي ٻُڌيون سي ڳالهيون ڪرين.
توکي تان نہ ترسائِيو پاڄياڻي پَنڌَ پَرئين.
اُٿي ڪر پنڌ پھاڙ جا متان تون پوئتي ورين.
”سچو“ پُڇج سُپرين ميان متان تون تان ٺرين.
پنھنجو ڪيو ھي تان پنھنجو ڪيو مون کي يار پنهل ڪُوٺي
دوست گڏيو دلجاءِ ٿي وچؤن سارو وڇوڙو ويو.
آڌر ٿي ارواح کي جيڏيون ڙي منھنجو جيئڙو جيو.
رھجي اچي يار سان ڏاھيون ڙي اھو ڏسڙَو ڏيو.
اڱَڻ آسَروند جي اچي ميان لالن پاتو لِيو.
ساھ ”سچوءَ“ جو سرتيون نيڻن سندي ناز نِيو.
ٻانَهن جي آءٌ ٻانهي آھيان
ٻاروچي جي ذات جي
ڪِيم جهليو مون جيڏيون دوسَن جي ديوانِي آھيان.
آءٌ ڪنيزڪ مُلهہ خريدڻ شاھَن جي ڪا شانِي آھيان
اُٺن اوٺارن تَؤن ڪوڙين آءٌ قُربانِي آھيان.
جي مون پُڇيو جيڏيون سورن ۾ ساماني آھيان.
پُڇو ”سچوءَ“ کَـئُون سرتيون مُحبن جي مستانِي آھيان.
تو ريءَ ڳالهڙيون ڪنھن سان ڪنديَس آءُ ورَ واڳ ورائي
واٽ نہ وندر جي لھان وڌيس مونجَهہ مُنجهائي.
سِڪَ تنھنجي سپرين ڏونگر ٿي ڏورائي.
ھيڪاندي ھيءَ حب ۾ ويٺي ورھ وسائي.
طعنن شھر ڀنڀور جي وڌم تَنُ تپائي.
جيھو تيھو سُپرين ”سچو“ سَندوَ سڏائي.
ٻاروچا پَئيوَ ٻاجهہ ڇَپَر مون کي ھيئن نہ ڇڏيجو
مِھر نہ لاھيو مون پرين مَٿان ھِن محتاجَ.
آھي ھن عاجِز جي تو تي لالَن لاجَ.
ھِيءَ پُٺِيءَ پئي تنھنجي مَنجهَؤن ساري راجَ.
ڳچيءَ پائي ڪَپڙو اُت ڪريان ايلاجَ.
پورھيو ڪنديَس پِرت جو ھَٿين ڪنديس ھاجَ.
گهوريان گهوٽ اوھان تان سڀ مَڏيون ۽ ماجَ.
اوھان جي تہ اچڻ لءِ ”سچو“ وجهي ٿو واجَهہ.
ھِيءَ نماڻِي نالِ نِجو ادا ڙي اوٺيو
ھيءَ ڪميڻي ڪُوڙي بِرھَ ڪئِي بيحال.
پُٺيءَ اِيندي آنھن جي جيھي تيھي حال.
پرين نيندا پاڻ سان ڀَلا پنھنجي ڀال.
اوھان ٻاجهون سپرين جيئڻ آھي جنجال.
ٻاروچا تان ٻاجهہ پَئي ”سچو“ سگ سنڀال.
ٻاروچا ميان ھيئن نہ ڇڏجو ھيءَ نِيو نِماڻِي ساڻ
سُڌِ تَھين کي سوز انهِيءَ جي جنھن لڳو ٻاروچاڻو ٻاڻ.
ٻانهي گولي تانھن جِي پنهون پاڻُ سڃاڻُ.
پرين ڏسج پاڻ ڏي آھيان آءٌ اَڄاڻ.
بخش ”سچوءَ“ کي سپرين سندو نِينھَن نياڻ.
توڙي ماڙِ نہ مُون سُڻ منھنجا سُپرم
مون کي گُهرجين تون لوڪُ رُٺو ئِي گهوريو.
عُمر اجائِي گذري وھِي آيَم ھِيءَ
آءُ سَٻاجها سُپرين پَروَرَ ڪارڻ پِي
جِيئڻُ ڪونهي جِي ڪا وَرَ ويچاريءَ وَرِ ڪيو.
عُمر اَجائِي گُذري اَڇا ٿيا اِظھار
زاريون ڪَيو سُپرم رُئان زارو زار
مَٿِم آھي مَيارَ ھوتَنِ حَرَف نہ ھيڪڙو.
عُمر اَجائِي گُذري ڪارن مَٽيو رنگُ
مون نھارِڻُ نہ ٿئي سانوَلَ سارو سَنگُ
ھِن نِماڻِيءَ جو نَنگُ آھِ اوھان تي سُپرين.
عمراَجائي گذري ڪَئِي جوڀَنَ جاڙَ
بالا ھِنِ بِلورَ جا چَئنِي طرفين چاڙَ
ٻاروچَل جي ٻاڙَ مون کي روھين روليو.
عمر اَجائِي گُذري ھوتَ نہ گَڏيَس آن
اَھڙي ئِي احوال جي ووءِ ووءِ آھي مان
ٿئي نہ ميلو جان تان ساھُ نہ وڃي سَرَتيون.
عمر اَجائي گذري ھھڙو ٿِيَڙُم حالُ
ڪَنھن سُڻايان سرتيون اندر جو اَحوالُ
آرياڻِي الحالُ ڪندو غور غريبِ جو.
مَٿي راھَہ رَنجُور ويچاري واڪا ڪَري
سِگهِي ويندي نِڪري ھوتِياڻين حضور
موٽي ھَڏِ نہ مُور پَسَڻ ريءَ پِرينءَ جي.
جان مون مِلان ھوتَ تيسين تائين نہ مَران
مادر تائين موتَ اِھو اَٿمَ آسرو.
وندر جي وڻَن ۾ ڪَري واڪا ويچاري
جا مَحبوبن مارِي تَنھِنجو موٽَڻ مَسَ ٿئي.
وندر جي ئِي وڻَن ۾ زور ڪَري زاري
ڇڏي ويا ڇَپَرين ڌوٻِڻ ھيءَ ڌاري
ھِڪ واچوڙا واٽَ تي ٻي وسي ٿِي واري
بِرھُ آھي باري ھَي ھَي ھوتياڻِنِ جو.
وندر جي ئي وڻن ۾ زور ڪَري زاريُون
نِيلا نيرَ اکين مان ھاڙھي ويس ھاريُون
اديون آريءَ ڄام جا ويا روڏا رئاريون
ھِنَ مُئِيءَ کي ماريون ھوت وڃن ٿا نِڪريا.
وڃِي ڪيچ وڻن ۾ ٿئين ڪوھيارَل قَرارِ
يا کڻِي مُئيءَ کي مارِ يا پِرين ني تون پاڻ سان.
وڃِي ڪيچ وڻَن ۾ ٿِئين سانوَل سُک
ھِيءَ ڏکوئي ڏک وجهِي گوندر ۾ وَئين.
وڃِي ڪيچ وڻن ۾ تون خاصا ٿِئين خوشحالُ
ھِتِ ھِيءُ نِماڻيءَ حالُ مانَ وَري ڪو وَڙُ ڪَرين.
وڃِي ڪيچَ وڻن ۾ ڪامل ٿِئين قَرارِ
ويچارِي مَ وسار جا اَجهي آھي اَنھِنجي.
وڃي ڪيچ وڻن ۾ ٿِئين جانب جاءِ
ھُو جي اوري ڪيچَ کَـئُون سي مون لَڪَ لنگهاءِ
پنھنجو پاڻ پساءِ نا تہ ٿي دوست دمُ ڏيان.
ڪاڪيون ڪيچ وڻن مَئُون ھِيرَ اچي جا ھِي
پاڙيچون سا پِي ھِنَ مونکي اَڄ ملائيو.
ڪاڪيون ڪيچ وَڻن ڏنھُن ھي جو واءُ وريو
سندو ساھَ سَريو مطلب سارو مَنَ جو.
ڪاڪيون ڪيچ وڻن ڏنھُن وري واءُ وريوم
سارو ڪاڄُ سَريوم ڄڻ ھاڻي گڏيَس ھوت کي.
ھو جا ڪيچ وڻن کي وڃي لڳي واءِ
سا وري شھر ڀنڀور ۾ اچي سرد ھواءِ
جانب تنھين جاءِ سا جيءَ اُنهيءَ سان ھلي.
ھو جو ڪيچَ وڻن مَئُون اَچِي واءُ ورِي
سو مونکي محبوبن جِي ڏئي خبر کَرِي
وڃان تا مَ مَرِي جان ٻاروچي مُنھُن ڏسان.
ھو جو ڪيچ وڻن مَئُون وَريو اَچِي واءُ
ماريون تَنھن مٿاءُ ھِيءُ سِرُ ڪيان صدقي.
ھو جو ڪيچ وَڻَن مَئُون واءُ تہ آڻي واسُ
ھِيءُ سِرُ سارو ساسُ ڪوڙين قرباني ڪَريان.
ھُو جا ڪيچ وڻن مَئُون ھاريون اَچي ھيرَ
ٿئي صحت مَنجهہ سَريرَ ڏور وڃن مون ڏکَڙا.
ھو جا ڪيچ وڻن مَئُون ھاريون ھِير اَچي
تَنھِن سان مَنُ مَچي محبت ۾ محبوب جي.
ھو جا ڪيچ وَڻن مَئُون اَچي ھِيرَ ھَلِي
سا ڀينر آھي ڀَلِي جنھن سان ساھُ سُڌير ٿئي.
ھو جا ڪيچ وڻن مَئُون ٿي ھِير اَچي ھاڻي
تَنھِن آرياڻي آڻي ڄَڻُ مون سان اَڄ ملائيو.
ھو جا ڪيچ وڻن مَئُون اَچي ھِيرَ ھلِي
تَنھِن ساري ڳالهہ سَلِي پِريان سندي پارَ جي.
ھو جا ڪيچ وڻن مَئُون لڳي تيز تَنوارَ
سندي پِريان پارَ تَنھن ڏنا دلاسا دل کي.
نِينھَن نِھوڙي آھيان ھاڻي جيڏيون ڪاڏي وڃان
پنڌ پري ٿيو پِرينءَ جو عشق اُلارو اڃان.
ڪَتڻ وٽڻ نہ ٿئي چرخو ڦيرائي ڀڃان.
پِريَن نايُون پَٽ ۾ عشق سنديون سي ڄڃان.
موٽڻ واري ڪڏھين ”سچو“ نہ مَصلحت مَڃان.
ھئان ٻاروچي نال وو نال پَلڪُ نہ پري پِرينءَ کَـئُون
وَرھيہ وِيَڙم گذري ھَي ھَي ھھڙي حال وو حال.
ساڄنَ تنھنجي سوز جي ڪريان ڪنھن سان ڳالهہ وو ڳالهہ.
ٿي گذاريان ڏينھڙا تنھنجي خاص خيال وو خيال.
پُٺيءَ لڳل پانھنجي پنهون سائي پال وو پال.
ساھ ”سچوءَ“ جو صدقي آھي اُتون آل وو آل.
گوليءَ جي گفتار ٻُڌيَوَ ٻاروچَن ۾ ڪا
کُتا ڪانَ قريب جا ھِنيَڙي منجهہ ھزار.
آءٌ پيادي نا پُڄان سارو ساٿ سُوار.
اُنهن ڪارڻ آئيو رئڻ زارو زار.
لڌم پير پنهونءَ جو منجهئُون گرد غبار.
اچي شال ڀنڀور ۾ ٻاروچو ٻيھار.
پاڻؤن ٻانهي پانھنجي دوست نہ ڪجو ڌار.
ڪَن ”سچوءَ“ ڏي سچَ جي مَنجَهئُون نِينھَن نھار.
يار لڳي آءٌ ھَلندي توسان وو
رھنديس ڪِيئن ڀنڀور ۾.
پاءِ رڪاب پرينءَ جي ھَي ھَي ھاريون ھوسان.
پائي مَنڊڙا پورَ مَئُون راھن تي روسان.
اَوھان ٻاجهون سپرين ڇاھي مُنھنجو لوءِ سان.
سورن سھرا سِرَ تي پارئون تنھنجي پوسان.
”سچو“ ساعَتَ نہ رھي دم ٻَاجهون دوسان.
گولَن جي آءٌ گولي ٻاروچاڻي ذات جي
سمجهي سگهان ڪينڪي ٻاروچي جي ٻولِي.
عبث آءٌ ڀي ناھيان ڳالهہ ڪَيَس ڪنھن ڳولي.
ڪري ڪوھيارل ويو ھِنيَڙي اندر ھولي.
روئي اُنهن واسطي چِڪَ ڪيم ھيءَ چولي.
”سچو“ صدقي تَن تَـئُون جِندُ جَنھِين ھِت گهولي.
اڙي اَلو اَلو منھنجي يار سَڄَڻ جو ساٿ سلامت آئيو
اَڄُ سي اڱڻ آئِيا مون جن لءِ وِرھ وسايو.
اُھي گَڏ مسافر ھِنِ گڏيا مون جن لءِ پَنڌِ پُڇايو.
ڏيئي دلاسا دل کي تن ريھي روح رچايو.
حال ڀائي اَچي سي ٿيا جن تان چيٽڪ لايو.
وريتيون وصالَ جو ھاڻ واليءَ ورق ورايو.
”سچوءَ“ کي ڙي سرتيون اھو مولىٰ مُحِب مِلايو.
سنديوَ سار سنڀال يار مون کي آھي منھنجا ميان
مون ھُون ڏورڻ نہ ٿيا الا آھن ڪاف ڪَشال.
اَوھان ٻاجهون سُپرين جيڻ منجهہ جنجال.
ڪريو فنا فراق کي وجهان واجهہ وصال.
ٻاجهہ ٻاروچا تو پوي ھھڙا ٿيڙم حال.
راتو ڏينھان روح ۾ جَکان لاءِ جمال.
سِڪ ”سچوءَ“ کي سُپرين آھي جِي ۾ تنھنجي جال.
تون آءُ ڙي قاصد آءُ ميان
ڪا خبر ڏيھؤن کِيئن جي
پرين سندي پار جو ڪو لھي اَڄ سماءُ ميان.
منھنجو ٿئي ھِت ڪينڪي ٻاجهؤن ھوت ھلاءُ ميان.
ملڻ ٻاجهون دوست جي ڪندو ورھ وڌاءُ ميان.
”سچو“ سمجهين ڪينڪي اھو اَٿئي ڪو لقاءُ ميان.
آءٌ تان صدقي اُن تئُون جي آيا پُنهل جي پار
مُڪم نياپا نينھن جا ھوتن ڏنھن ھزارَ.
محبت محبوبن جِي ڪئي هِنيَڙي ۾ ھُشڪار.
وڃي ڏسنديس اکڙين سان وڻ سندا وڻڪار.
سِڪ ”سچوءَ“ کي سرتيون ڪيا اندر ۾ الغار.
اوڏانھن آئين ڪانگل اَدا لنؤ تون چَڱي اَڄ لات ڪا
ڪِي ھُت ھئي محبوبن کي مشتاق جي مصلحات ڪا
ھيڏي اَچڻ جي ڪا ھُين ڏي تون مون کي تسلات ڪا
مون ھن نماڻيءَ وٽ اُتي رھندا اَچي ھِت رات ڪا
ٻي تان ھوندي ھيڻي ادا ظاھر نہ جھڙيم ذات ڪا
پيغام مون ڏنھن پرت جا ساٿي آندوَ سوغات ڪا
شب روز عاشق رئڻ ۾ ڄاڻن نہ ھَڏ ٻي بات ڪا
جاني جدائيءَ جيھڙي آھي نہ ٻي آفات ڪا
ھيڪند ھئڻ جي ھوت سان سائين ڪندم ساعات ڪا
دلبر ٻاجهون ھڪدم ”سچو“ بيھي اُھا برسات ڪا
عشق اَول آزمائي ڪاڪيون ڪيچن جو ميان
سِر تي سھج وو سور سٽاڻا ٻاروچو ٻولائي.
صحيح ملندم ھوت حقاني رانولُ مون رولائي.
عاشق صادق سڻ ”سچيڏنا“ ڀول نہ ڪنھن ڀولائي.
سانول سوين ڳُڻَ تنھنجا ٿي ساريان
ھُيا منھنجي ھِينئَڙي اندر سي تان ڪيئن وساريان.
واٽان اچڻ جون وو تانھنجون ويٺي سي نت نھاريان.
اوھان ٻاجهون سُپرين گوندر ڏينھن گذاريان.
جهُري جهوريءَ ۾ پيو ھِنيَڙو ني ھاڪاريان.
”سچو“ سگ در تنھنجي جو تنھنجي ڪڍَ قطاريان.
ڪنھن کي ھي حال چوان اَديون ڙي واءِ ويلا جو
ڏيرن ڏيئي ڇڏيا موٽي سور نوان ھي حال چوان
مھڻا محبوبن ڏنا پاڻ اوھان ھي حال چوان
”سچو“ سِرواڻن کي وڃي پيرين پوان ھي حال چوان
عشق تنھنجي ماري آھيان آءُ اَچي ڏي دوست دلاسو دل کي
سگهہ نہ ساريان پنڌ ڪرڻ جي ڀلو ميان ڪيچ وڻن ڏي ڪيئن ڪاھيان
آءٌ تان ٻانهي تون تان سائين سَڱ نہ ٻيو ڪو ساھيان
ڪم اچي جي ھي سر تنھنجي ميان تان ڀي نابِر ناھيان
آءٌ اَڻ سونھين سونھين ناھيان ڪاڏي ڪرھَل ڪاھيان
ھوت ڪرين ٿو ھھڙيون ميان اَسَر ھَڏ نہ لاھيان
اڱڻ آءُ تون يار پيارا سڀ ڀلايون ٿي ڀانيان
ورھ اوھان جي ڪيئي ولوٽيا ”سچو“ چوي آءٌ ڇاھيان
دل ناھي سا منھنجي وس ڙي جيڏيون ڪيئن ڪريان
انھن اَکڙين کي ناھي ڏسڻ کَـئُون بس
ڙي جيڏيون ڪيئن ڪريان
اصل لاڪون آھيان پاڙيچون پروس
ڙي جيڏيون ڪيئن ڪريان
ڪاڪيون آھي نہ عام سان روح ھنھنجڙو رس
ڙي جيڏيون ڪيئن ڪريان
ٻاجهون ويڙھي دوست جي ٻي ڳالهہ نہ لڳي ڪس
ڙي جيڏيون ڪيئن ڪريان
ساھ ”سچوءَ“ جو سرتيون دوست وٺي ڪيو وس
ڙي جيڏيون ڪيئن ڪريان
مارڳُ مٿاھون ٿيو مارڳ چڙھي ڪيرَ
سا پُڇي ساٿ سويرَ جائِي مارڳَ تي مري.
جي تون مارڳَ تي مرين وڏا طالع تو
سانولُ ساڳي سو مٿان تو ھٿ ڏئي.
مَلھِي مارڳ مرُ تان تون تنين جي ٿئين
جبل ھار نہ جرُ ارتو اَکَڙين مون.
مارڳ جي مُئينءَ تان ھُئينءَ ھوتياڻين ھنجَ ۾
وڃي ڪيچ سُئينءَ تان ويچاريءَ وسُ ڪيو.
مارڳ مرن جي ور تنين کي ويجهڙو
ھَي ھَي ھوتن کي ٿئي ارمان انهن جو.
مارڳ مرڻ آھ گهوريو جيڻ جيڏيون
پير نہ پوئيون پاءِ عاشقَ مرُ اڳي ٿئين.
مارڳ آھ مرڻ جيڏيون ھن جيڻ کَـئُون
وس ويچاريءَ ايترو ڪوڪان ڪانڌ ڪرڻ
ٻاروچا ٻُرڻ ٿيو ڪم ڪوھيار جو.
مارڳ مران شال دعا ڪريجو جيڏيون
ھوت ھھڙي حال مانَ مٿان مون ھٿ ڏئي.
مٿي راھ رئان گهڻو ڪا مون لھن ڪل
ماڙيون سڀ محل ويٺي ورھ وسائيان.
مٿي راھ رئان گهڻو آءٌ اوٺارن ڪاڻ
ھاريون ايندم ھاڻ ڏک ڪڍندم ڏيل مون.
مٿي راھ رئان گهڻو آءٌ تنھن لَعلَن لَڳِ
جَتَ ٻيا ڀِي جَڳِ منھنجو پيچ پنهونءَ سان.
مٿي راھ رئان گهڻو ڪارڻ ڪيچيڙن
سِگها شال اچن ڪَرن غور غريب جو.
مٿي راھ رئان گهڻو ڪارڻ ڪوھياري
مُئيءَ کي ماري وڃ مَ منھنجا سُپرين.
سچو ٻَڌي سندرو لَڪين ڪندي لوچَ
ٻَڙيون لڳ ٻروچ مٿي راھ رئان گهڻو.
اديون آريچن جي ڪافؤن پونديم ڪل
ڪارڻ ڪوھيارل مٿي راھ رئان گهڻو.
ھُو سياڻا سُپرين عاجز ھِيءَ اَڄاڻ
آءٌ ڪوھياري ڪاڻ مٿي راھ رئان گهڻو.
ھوندي ھوتياڻن جي ھيءَ ويچاري وڳِ
آءٌ تنھن لالَن لڳِ مٿي راھ رئان گهڻو.
اندر آڳ عشق جي ويو ٻاروچو ٻاري
ڪارڻ ڪوھياري مٿي راھ رئان گهڻو.
ڪاف ڪشالا ڪيترا ٿَڪيءَ مون نہ ٿِيَن
جيڏيون ڪاڻ جَتَن مٿي راھ رئان گهڻو.
ڪاف ڪشالا ڪيترا ڪڏھن مون نہ ڪيا
وٽؤن ھوت ويا کڻي ساٿ سويل جو.
ڪاف ڪشالا ڪيترا پڄن مون نہ ھَٿاءُ
اَچ آرياڻي آءُ ٿي وسيلو وڻڪار ۾.
ڪاف ڪشالا ڪيترا پري آھن پَنڌ
رويون چُمان رَند آيل اوٺارن جا.
ڪاف ڪشالا ڪيترا مارڳ آھ منزل
آھ ڪوھيارل ڪل نامِيا نماڻِن جي.
ڪاف ڪشالا ڪيترا ھزارين فرسنگ
نھاري ڏي ننگ ڪر ور ويچاريءَ جي.
ڪاف ڪشالا ڪيترا ڪوڙين آھن ڪوھ
مون کَـئُون جهاڳڻ نہ ٿِيَن رُڪؤن ڏاڍا روھ
تنھنجي پُڄان توھ نا تہ ناھم حال ھلڻ جو.
ڪاف ڪشالا ڪيترا آھن جال جبل
لهہ ڪميڻِيءَ ڪل ٻاروچا ٻاجهہ ڪري.
ڪاف ڪشالا ڪيترا دقت اَئُون تصديع
اَچي پَھچج پِي مون ھن نماڻيءَ تي.
ڪاف ڪشالا ڪيترا ڪڏھن ڪين ڪيام
سلهاڙي ساٿ سان کڻي ھوت ويام
ووڙڻ وڻ پيام قسمت سانگي ڪيچ جا.
ڪاف ڪشالا ڪيترا مارڳ مٿاھون
ڇوريءَ کي ڇپرين ڇڏي وئين ڇاھون
توکي ڪري سپرين دردمند دانھون
تون اچج آڳاھون نا تہ ٿي دوست دم ڏيان
ڪاف ڪشالا ڪيترا جِتِ جانارن جايون
غفائن غارن ۾ اُت بيحد بلايون
مانديءَ کي مارڻ لءِ نڪتيون نِنايون
مون سِر تي سھايون سڀ آريءَ سندي عشق ۾.
ڪاف ڪشالا ڪيترا بَر وڏا بئبان
لانگها ھِڪُ لَڪَن جا ٻيا ڪوھن ۾ ڪُھدان
اڳيان ڏينَم ڪينڪي ھلڻ ھي حيوان
آءُ آرياڻي اَڳوان ٿرُ مون نہ ٿيلهيو ٿئي.
ڪشالي مؤن ڪمُ ٿوري ڏينھن مؤن ٿئي
سوز گداز ۽ غم رھبر ٿيندو راھ ۾.
قدر منجهہ ڪشال مون تان لڌو جيڏيون
وڌي وِٿ وصال يڪسان يڪايڪ کَـئُون.
موٽي آيس ماٺ ۾ تان ڪيو شوق شڪار
ھَي ھن نماڻيءَ کي ووڙڻ ٿيو وڻڪار
طلب سين تڪرار ڪشالي مؤن ڪم ٿيو.
پارؤن تان پِريَنِ جيڏيون اچن اُھي اولانڀا.
تيلهان ترسين تار ۾ جيلهان محبت ناھي من.
ڪيئن چانگار چِڙن جي ڪوڙي پيڙءِ ڪن
سڪ سچي جن ساھ کي سي تارؤن نا ترسن.
ڪين اسان کَـئُون اَنهنجون ڳالهيون ٿيون وسرن.
آءُ اسانجي پار ڏي ٻيون تان ڏيئي ٻَن.
عشق ”سچو“ جن آھيئي سي تان روءِ رَسَن.
ڪاڪيون مون ڏي ڪالهہ دلبر لکيا دلاسا
اِيندا اَڱڻ سي تانھنجي جَن لءِ سِڪينءَ ٿي سال.
ھاريون ھجر فراق جو واريو ورق وصال.
سَرھو ٿيڙو ساھُ مون لاٿؤن ڪُل ڪَشال.
ڪَرم ڪيائون پانھنجو مُنھنجي ني ڇاھي مجال.
تِرُ نہ ماندو تون ٿِئين لَھندءِ ”سَچو“ سنڀال.
ديواني ھِن دل ڪَيَوَ ڪو دوست دلاسو ڏيو
تو ٻاجهَون سانول سائين چئو ڪير ڪو پُڇندو ٻيو
توھون الاجي ڪيئن سائين سو واعدو وسري ويو
گُهرجي سعيو تَنھن جو گهڻو جو پيش اوھان جي پيو.
ڪنھن کي ڏيان ھِيءَ دانھڙي ھَي بِرھ بيراڳي ڪيو.
ھَي ھَي نِي ھھڙو حالڙو اَي يار تان تو ريءَ ٿيو.
ھِيءُ ساھ منھنجي سَرير مؤن ھَي تان تنھنجي نازن نِيو.
نِجهري نِماڻيءَ جي اَچي ھڪ ڏينھن پاءِ لالن لِيو.
ڪيو ڪالهہ ھادي قول تو مِڙني اڳيان مون سان اِھو.
ھوندس ”سچو“ توساڻ آءٌ تو پِيرُ ”عبدالحق“ چيو.
عشق اَکين نيئي لايو مَستانن سان
سِر مٿي مون سَرتيون وِرھي مينھن وسايو.
البت وينديس اوڏنهن پَلُ پاڙيچون نہ پايو.
آءٌ ڪيئن ويھان ماٺ ڪري سورن ھت سِجهايو.
جا سيبايَوَ سَرتيون ڳالهہ اُھائي ڳايو.
حاصل آہ حبيب جو ”سچوءَ“ تي سڀ سايو.
مون کي مِھڻا ڏئي مَرُ ڪا پارؤن پِرينءَ جي
ھيءَ تا حبيبن ري پيالا زھر ٿِي پئي.
ڏوڙو ڏک مون پرائيو ھَي دوست جي وئي.
روز پرينءَ جي پار ڏي مون کي نينھن ٿو نئي.
سارو ئي ڪم ”سچو“ ٿيو پُٺيءَ دوست جي پئي.
پائي ڏوھ پنھنجي اندر ۾ آءٌ دوست تو در آئيان
راتو ڏينھان پنھنجي روح ۾ تنھنجا سوين ڳڻ ڳائيان.
ڏٺ ڏوراپو ٻُڌي آءٌ پلؤ توکي پائيان.
زاريون ضعيفيءَ مؤن ڪري پرين توکي پرچايان.
جا تو پڻي پيزار جي سا کھ لِڱن کي لائيان.
سڀ ڳالهہ پنھنجي سِرَ جي توکي ”سچو“ سمجهائيان.
وڃي شال ڏسان پنهون تنھنجو ڪيچ واليءَ وسايو
اَديون اوٺارن کي آيل رتيءَ منجهہ رسان.
ڪاڪيون ڪوھيارل کي آيل پُڄِي شال پسان.
وندر جي واٽن تي آيل گوڏن ڀر گسان.
ھاريون ھوتياڻن جي آيل ويڙھي منجهہ وسان.
وڃي ڪيچ وڻن ۾ آيل ھوتن ساڻ ھسان.
”سچو“ سپرين سان آيل ڪنديس چاھ چَسان.
ٿيون ورڻ جون وايون يار سانگيڙي جون
ھٿ پانڌيءَ جي پارؤن پرينءَ جي اھي سي خبران آيون.
ڪُونجان ھزارين ڪيچ وڻن ڏھون اسان ڏي يار اُڏايون.
اڱڻ اُھوئي اسان پرين جو شل جدا نہ ھونديون جايون.
ڪيئي ڪتابتان پنھنجي اَچڻ جون مون ڏي سي ھوت ھلايون.
ناھن ڳالهيون ھي ڳَرھَڻ جھڙيون ”سچو“ ري سوز سَلايون.
ھاڻي ڪنھن سان ڳَرھيان ڳالهہ ھاريون پنھنجي حال جي
پرين نيندا پاڻ سان ڀينر پنھنجي ڀال.
ڪرڻ عرض عجيب کي منھنجي ڇاھي مجال.
ڪندي پورھيو ڪيچ ۾ جي نين نماڻي نال.
منھنجي ساھ سڄڻ کي ساريو
مون کي ڳالهہ تنھين جي ڳاريو
ھوءِ ھوءِ ھوءِ
اَديون آرياڻن جي وڃي توڏن تونگِ تنواريو.
مون من گڏي گوندرين ڪيچي ڪيچ قراريو.
ھِھڙن ھوتاڻن کي وريتيون نہ وساريو.
جيءُ سَچوءَ جو سرتيون سندن عشق اُجاريو.
ڇَپَر تان نہ ڇڏيندين ڀلوڙي پنهل يار
پاڻ سڃاڻي پانھنجو گولي ساڻ گڏيندين.
اڱڻ آسروند جي آرياڻي تو ايندين.
اھو اٿم آسرو نال نماڻي نِيندين.
پکا پکن سامهون اوري شال اَڏيندين.
سڪ ۽ سور ”سچوءَ“ کي بلوچا بخشيندين.
گهوريو ھي تہ ڀنڀور مون سڱ ٻاروچن سان
مَرَڪُ تان معذورِ کي سندو ھوتن ھور.
راتيان رئان وڏ ڦڙا ڏينھن سارو ئي ڏور.
آھي آرياڻيءَ جو ديوانيءَ کي دور.
سچو ڳالهہ اُنهيءَ جي شوق مچايو شور.
ديس اسان جڙي آيو
ٻڙيون ٻاروچو
مولىٰ سو آڻ ملايو
اَچڻ ٻاروچي جي ڪل نہ آن کي تيلهان ٿيون ورھ وسايو.
ويڙھي اوھانجي وسي ٻاروچو پري ڇو پنڌ پڇايو
اڱڻ اوھان جي آھي سدائين گهوري تان پاڻ گهمايو.
آءٌ نماڻي عيبَن ھاڻِي پاڻ پرينءَ پرچايو.
پنڌُ ويٺي يار ”سچوءَ“ جو ڪيو سو ھوتَ سَجايو.
اَچن ٿا پرين اَچن ٿا
سل ڪي ساٿي اَچن ٿا
طرف اسان جي ھين تياري پَھَ اڃا ڪي پَچن ٿا
اديون آتش عشق جا من ۾ مچ مچن ٿا.
پَسڻَ ڪارڻ پرينءَ جي نينھن وارا ھِت نَچَن ٿا.
”سچو“ سُورھيہ ڪيترا رنگ انهيءَ ۾ رچن ٿا.
اھا ڳالهہ سڄڻ تنھنجي ڪنھن سان آءٌ تان ڪريان
اوھان ٻاجهون سپرين ويٺي ھِت ڏکڙا ڏريان.
ھي سِرُ سارو ساھ سان آڏو تنھنجي دوست ڌريان.
وِرھَ اوھان جي ھت وساريا پاڄاڻن کي پنڌڙا پَريان.
دوست اوھان ريءَ ديس اُنهيءَ ۾ سورن جا ٿي سڏڪا ڀريان.
”سچو“ چوي سپرين تنھنجي صورت ريءَ ويٺي سور تريان.
منھنجو ھوت پنهونءَ سان نينھڙو لڳو
پَرو پِيڙم پاڻ مون ڀينر ڙي منھنجو ڀول ڀڳو.
ٻيائيءَ جو بند پيو ڪاڪِيون ٽوڙيو عشقَ ٽڳو.
مون کي اوڏنھن آئيو سرتيون سندو وِرھ وڳو.
پرين ”سچو“ آھي پاڻ سان جيئن سُئيءَ منجهہ سَڳو.
باري بِرھ بلوچ جو رڳوئِي راحت
ساريان سا ساعت جا ھيڪَندَ ھُيَس ھوت سان.
باري برھ بلوچ جو آھِ مَٿِم مَحڪُم
سندو دوستيءَ دمُ ڇڏيان نہ ڇن ڪھين.
باري برھ بلوچ جو آھِ نسورو نورُ
راتو ڏينھان روح ۾ مُحبَن جو مَذڪور
وڃڻ آھ ضرور ڪاڪِيون ڪيچيڙن ڏي.
باري برھ بلوچ جو ھِيڻِن جو ھمراھ
روح مَنجهارون راھ ڪاڪِيون ڏسي ڪيچ جو.
باري برھ بلوچ جو سَدا مُون شامل
ڪيچ ڌڻي ڪامل مون کي پورَ پَسائِيو.
باري برھ بلوچ جو اونداھيءَ اوجَرُ
ساٿي آھ سَڀَر سو نہ ڇڏيندو ڇَپَرين.
باري برھ بلوچ جو اديون سِر آيوم
چاھُون چُمي تنھن کي چشمن تي چايوم
وِرِھ وسايوم نِينھُن پنھنجي نِجهري.
باري برھ بلوچ جو تَنَ کي تَقويت
سنديءَ سورَ صِفَتُ پُڄين نہ پَر ڪَھِين.
باري برھ بلوچ جو ھاريون ھِدايَتَ
ڪَندو ڪفايَتَ پاڻون ڄاڻِي پَنڌ ۾.
باري برھ بلوچ جو سارو سعادَتَ
ھيڻن حمايتَ ڪاڪِيون آھي ڪاف ۾.
پِريان سَندي پارَ ڏي پَنڌُ عجائِبُ آھ
گهوري سِرُ گُهماءِ مٿي در دوسَن جي.
پَنڌُ عجائِب پِرينءَ جو سَندو پيرَنِ ناءِ
ھِنئَين ساڻ ھَلاءِ پاڻ پَنھنجو پِرينءَ ڏي.
پنڌ عجائِب پرينءَ جو آھ ھلڻ سان حال
نڪا قيل مقال ٻي نا جُڙي اُتھين.
پنڌ عجائب پرينءَ جو خاصو ساڻُ خيال
فِڪر سان في الحال وڃي پسندينءَ پرينءَ کي.
پنڌ عجائب پرينءَ جو سِسِي پيرَ ڪرڻ
اِنهِينءَ ڌيان ڌرڻ آھي قدم ڪيچ ڏي.
پَنڌُ عجائِب پِرينءَ جو ”مان“ سان ڪين ھلي
سائِي چاھ چَلي جنھن ”مان“ ڇڏي وچ ۾.
پَنڌُ عجائِب پِرينءَ جو ھلڻ ھڪ نظر
پاڙيچي ڪنھن پَرَ اھو خيال کڙو رھي.
پُٺيءَ ھوت پنهونءَ جي ھيءَ ويچاري ويندي
سڄڻن نہ سينڌي آءٌ تان آھيان جيڏيون.
پُٺيءَ ھوت پنهونءَ جي ھيءَ ويندي ويچاري
ضَعيفہ زاري ڪندي در دوستن جي.
پُٺيءَ ھوت پنهونءَ جي ھاڙھي ڪي ھلنديون
سور وڃي سَلنديون ڪَشالا ڪافن جا.
پُٺيءَ ھوت پنهونءَ جي ھاڙھي ھلنديون سي
جَتَن اُتون جي سِرُ ڪرينديون صدقي.
روئي ھارج رَتُ ھَي ھَي ھوتياڻِن لءِ
تنھن پوءِ جيڪس جتُ مٿان تو ھٿ ڏئي.
راھين ھارج رَتُ ڪاڪي ڪيچيڙن لءِ
ھو جو ڏونگر ڏاکڙو ماري پُڇج مَتُ
ڏاڍيون مھٽان مِير جون جهلي ڪج جَھَتُ
تہ پاڻون ڄاڻي جَتُ ٿئي رفيق رُڃُن ۾.
اُھي زورئون زور جي تو محبت من ۾
ڏونگر ڏوريون ڏور ھھڙن ھوتياڻن لءِ.
ھَنجون رتُ ھاريج تان روھن کي رھسو ٿئي
وار نہ وساريج ھھڙن ھوتياڻِن کي.
ھاريون نہ ھارين اَرتو اَکڙين مَؤن
تون ڪيئن وسارين ھھڙن ھوتياڻن کي
آھي روح رتِي مون سين مون پِريَن جي
ھڻان لَڪَ لَتِي ھھڙن ھوتياڻن لءِ.
آھي ڪانہ اَٽَڪَ آيل عِشق وارئين
ھڻان لتي لَڪَ ھھڙن ھوتياڻن لءِ.
وؤڙيندي وڻڪار ٻَڌي سَندرو سچ جو
پنڌ اڙانگا پَٻَ جا قابو نہ ڪوھيار
آھي رئَڻ زارو زار ھھڙن ھوتاياڻن لءِ.
گولِن گڏ گَڏيان پاڻ پنھنجو ڪيچ ۾
پَلَؤ تان نہ ڇڏيان ھَھِڙن ھوتياڻن جو.
گولِئين گَڏيندي پاڻُ ڪميڻي ڪيچ ۾
ڪنھن ڇَنِ نہ ڇڏيندي ھَھِڙن ھوتياڻن کي.
گولئين گڏيندياس پورھئي ڪارڻ پاڻ کي
پنھنجي تان پِرينءَ کي "سائين" سَڏيندياس
ڪنھن ڇَنِ نہ ڇڏيندياس ھِھڙن ھوتياڻن کي.
ھارِيون ٿيس نہ ھيئن جو ننڊ نماڻيءَ نہ ڪَئي
ٿيان پيراڍو تَن جِي جَت ويڙم جيئن
ڪاڪِيون ڙي آءٌ ڪيئن ھِھڙو ھوتُ وساريان
سَوين ڳُڻَ سندانَ مان ٿي ساريان سَرتيون
سِگها ٿيندا سُپرين مون تي مھربانُ
ويھان ڪيئن ماٺ ڪري جيءَ مٿي جَولانَ
آءٌ ڪيئن ۾ اَرمانَ ھِھڙو ھوتُ وساريان
موٽِي ايندُم شال ٻاروچو ٻاجَهہ پئِي
اَٿَم آريچن ري جيئَڻ منجهہ جَنجالَ
ھَي ھَي منھنجي حال ھھڙو ھوت وساريان.
جان جان يَڪا يَڪ نہ ٿيان تان تان ماٺ نہ مُون
”چِرا“ ۽ ”چُون“ برابرَ ”بي چُون“ نہ ٿئي.
پُڇيون ڪي پِريَن حالَ منھنجي جِيُون خبران ساٿيو ڙي
ساھ سِڪي ٿو جن کي مون کي ڪِي سارِنِ
ھِنِ دم دلاسا ڏنا سَرتيون ساٿيڙنِ.
تون ھِت ڪھڙيءَ ڳالهہ ۾ ھو ھُت ياد ڪَرِن.
آھين جَنين جي آسري سي تو ڪاءِ ڇَڏن.
”سچو“ سَنگتِ پانھنجي مانَ غريبِ گڏِنِ.
پَسَڻَ ڪارڻ پِرينءَ جي ڪيا آگَمَ اَکڙيَن
مِلَڻ لءِ محبوب جي ٿيون راتو ڏينھن وسَن.
جهُورَ نہ لَھي جُهڙَ جِي ٿي ڪڏھين ويڳاڻن.
سدا ساوڻ تَن کي بوندان بس نہ ڪن.
”سچو“ سُپرينءَ لءِ ٿيون جهوريءَ منجهہ جهِڄَن.
بِرھ بيراڳي ڪيو ڙي جيڏيون مون کي درد ديوانو ڪيو
پُڇو ڪيم طبيب ٻيا مون کي نِينھَن سو نِيو.
ھاريون اَچي اوچتو پُور پِرِيَن جو پِيو.
اَندوھ عشق عجيب جو آھي ڏکِيءَ کي نِي ڏيو.
جو اَمُرَ اوراڻو ڏنو سو تان ساڳِي ٿيو.
سَرتيون ٻاجهؤن سوز جي آھي جُٺِن گاڏون جِيو.
راتو ڏينھان روحَ کي خيال ڪيو ھِن کِيو.
”سچو“ باقِي سَچُ ٿيو غير وچؤن تان ويو.
گهڻا وڃي ڏينھڙا لايا يارَ پياري ميان
آءُ ڙي پانڌي ڪَلَ ڪائِي ڏي ھُئن اَچڻ جا سعيا
اُنهن ڪارڻ راتو ڏينھان مون ٿي وِرھ وسايا.
ڏينھن انهيءَ ڏي ڏسان ڏھاڙيون ھُن ٿي ڪانگ اُڏايا.
يار مسافر مولىٰ مھر سان ساڻ غريب گڏايا.
ٿورا تَن جا ”سچو“ سنڀارين جي اِجهي چَون اَڄ آيا.
حال منھنجو ڪونہ ھو جيڏيون ڙي پنھنجو ڪرم ڪيائون
معاف ڪيائون منديون ڏوھَن ڏي نہ ڏٺائون.
جيڪو حال احوال ھو سائين پاڻؤن پاڻ پُڇيائون.
پاڻ پنھنجو پاڻهين ساڻ غريب گڏيائون.
”سچوءَ“ کي ڪيئي سرتيون ٿي دلاسا ڏنائون.
گهورِي گهورِي گهورِي وو ميان
جند سَڄَڻ تو تان گهورِي
راتو ڏينھان وو آھي اوھان جي سائين جهورِي جهورِي.
ڳچيءَ وِڌيَوَ عجب جيھي سُھڻا ڏورِي ڏورِي.
تَندُ نہ ڄاڻان وو ڪنھين ھيءَ سُھڻا چورِي چورِي.
دل کسيائي وو لُٽ نِيتِيائِي حاڪم زورِي زورِي.
اول آسانِي ڳالهہ ٿي پوءَ ڪيڙءِ سائين ڳورِي ڳورِي.
”سچوءَ“ لايو سَچَ منجهارؤن لالن لورِي لورِي.
ڙي جيڏيون ھاڻي گهوريو ھوتن ري سارو شھر ڀنڀور
لاھيندا وو لُطف مان ميان ھن ڏکيءَ کؤن ڏور.
ھي ھالاڻي آن جي شعلو وڌڙو شور.
منت نہ منھنجي موٽيا زاري آھي نہ زور.
درسن ساڻ دفعي ٿيندو سندو ھنيڙي ھور.
”سچو“ سندين راھ تي ھڪ جفا ٻيو جور.
اَڄ ھوتن ريءَ ھِت ھاڻ ٻيا ڪير لھن مون ساران
قاصد ڪيچ وڻن ڏَنھُن آٿُت سِگهڙو آڻ
ٿي روز وِجهايان ڦاران.
وِجهان وِڃاڻا ڪيترا قريبن جي ڪاڻ
يار ملن شل ياران.
آيون اِنهي پار ڏھون اديون ڪُرڪاڻ
ڪونجن جون ڀِي قطاران.
سَنجهي صبح سرتيون ميان ٻاروچي جي ٻاڻ
آھِن ”سچو“ کي سنڀاران.
ڏک وڏو وئين ڏيئي ڏيئي وو يار سڄڻ اَڄ مون کي
اوھان ٻاجهون يار پيارل حال اسانجِڙو ھيئي ھيئي.
پرين ڏسيجو وڙ پانھنجي ڏي اسان ھٿئون جي پيئي پيئي.
ياد ڪريجو ڏينھن اُھي ئي ڳالهيون ڪيَوَ گڏ ڪيئي ڪيئي.
ھو جي ڪيون ڳالهيون توئي سان نينھن ”سچوءَ“ ري سيئي سيئي.
ڪالهہ اَسان تو ڪيون ڪيون يار سڄڻ ڳجهيون ڳالهيون
ٿين پراڻيون ڪينڪي نِت سي آھن نَيون نَيون.
رھيون آھن روح ۾ چڱيون اوھان جي چَيون چَيون.
ڪين وسرن ساہَ کـئُون اُھي تان پاڙڻ پَيون پَيون.
مٺيون ڳالهيون تانھنجيون ھن ”سچوءَ“ ساہَ سَنيون سَنيون.
تون تہ پاڻهي ٿو سائين ڄاڻي
ڪيھو حال چوان توکي ھاڻي
دل ديواني ڪيَئِي اسانجي مُحب اَوھانجي ماڻي.
ڏوھن ڏي ڏس ڪين اسانجي سائين تون پاڻ سڃاڻي.
دردمنديءَ جي دل توئي سان اکِن اَڙائي آڻي.
ڪڏھن اسان وٽ ايندين دلبر ويٺي وجهان ويڃاڻي.
سوال ”سچوءَ“ جو آھي اھو ئي تنھنجو عشق نہ شال اَڪاڻي.
آءُ آرياڻي اوري آءٌ دامن لڳڙي آھيان
سِرُ پنھنجو سُپرين گَهرون آيَس گهوري.
ھِيءَ ڪميڻي ڪينڪِي ڏونگر سگهي ڏوري.
ڪا جا تَندُ طلب جي چِتِ وئين تون چوري.
نيو پاڄياڻي پاڻ سان تِرُ نہ رھي تو ري.
”سچو“ سَگ اَوھان جو ڪيئن پُڄي تنھنجي ٿوري
ڏِس ڪھڙيون ڦيريون پائي اِھو لِڪ لِڪوٽِي يارُ سڄڻ
غمزي ھن غيرت ٿِي جو عشق لَکَن سان لائي.
عِلم عقل ويو اڏري عين عشق جي آئي.
طَبل ٻيا سڀ تم ٿيا جڏھن نوبتَ نِينھُن وڄائي.
نحو صرف ويو وسري جاتي پاڻ خيال کُپائي.
رَمز پنھنجي راز جِي ٿو ”سچوءَ“ کي سمجهائي.
اڙي مھر پَئي مون کي يار سَڄڻَ
قدر پيو مون کي ڪاڪيون نِي وو وو ويڄن وِئي.
اَثر منھنجي درد جو اديون شال طبيبن ٿِئي.
ورھيہ ويڙا گذري ھِن عاشق آھون ڪِئي.
وِرھ وھايم جيڏيون پوئتان پُرجهڻ پِئي.
ٻُڪي ڏين جي ٻاجَهہ جِي تان جيءُ ”سچوءَ“ جو جِئي.
آھِ علاجُ نہ ڪوئِي ھِن اَکن ماري آھيان
ڪنھن کي سَليان سَرتيون حال اِھو ئي روئِي.
ڦَڪِيون ٻُڪيون لکين ھزارين ڪيون طَبيبان توئِي.
ناحَق ٻڌين پَٽِيون ڪل نہ حاذقَ ھوئِي.
ويڄ وٺِي وڃ واٽ اِھائي سانولُ اِيندم سوئِي.
دست سڄڻ جي دارون آھي ”سچو“ يار سَڀوئي.
نِينھُن ڏاڍي سان لايوسي آءٌ تان ھاڻي ڪيئن ڪريان
عشق سَوَلو سَرتيون ھُت سَڀَر ڀايوسي.
جو ڏنائون جيڏيون سو تان پَلءِ پايوسي.
پُڇي اسان جا پَکڙا اديون اِجهو آيوسي.
ڀينَر شھر ڀنڀور جي ھِت طَعنن تايوسي.
سوئِي ”سچو“ سِر تي ھاڻي چُمي چايوسي.
منھنجو ھِينئَڙو ھوتن ساڻ
ڪھڙي ڪريان ٻِي آءٌ تان ڳالهڙي
وندر سنديءَ واٽ تي پُرزا ڪنديَس پاڻُ.
اَچي لڳو مون اوچتو ٻاروچي جو ٻاڻُ.
دعا ڪريجو جيڏيون شالَ موٽي مُئيءَ جو ماڻُ.
وِيَڙو درد فراقِ جو ڏيئِي ڏکيءَ کي ڏاڻُ.
اڱڻ ايندو تانھنجي ”سچو“ سو سرواڻُ.
ڪالهہ اَسان وٽ ويھِي ويھِي وو يار سڄڻ ڪَيَو ڳالهيون
سي نہ وسرن ساھ منھنجي کي
ڳالهہ ڪريان ٻِي ڪيھِي ڪيھِي
بِھَر ٻاروچا ٻاجَهہ پَـئِي تون
آءُ پکي ھِن پيھِي پيھِي
ڏينھن ٻہ ٽي چار دوست اسان جِي
رَمزُن سان دل ريھِي ريھِي
ھُج ھميشه يارَ اسان وٽ
پِرين نہ ٿِج پَر ڏيـھِي ڏيـھِي
ڪيو بيراڳي ڏينھن تنھن لاڪُون
دوست ”سچوءَ“ جي ويـھِي ويـھِي
يار چڱي تو تان مون سان لائي
ڙي دلبر لائِي
دوست دلاسي جي دردمندن ڏي مُج ڪتابَتَ ڪائِي.
تنھنجي اَچڻ جي يار پرين ڙي ھِتِ وري ٿي وائِي وائِي.
جا وڻيوَ دل پنھنجيءَ کي ڪيوَ سانول سائِي سائِي.
خبر خوشيءَ جي پارؤن اوھان جي اَڄ اسان وٽ آئِي آئِي.
حال ڏسي ڪري يارَ ”سچوءَ“ سان ٿيءُ اَچي ڏُکَ ڀائِي ڀائِي.
اِجهي آيا کِلي گڏيا سي جن جي ڪارڻ پانڌي پُڇياسي
فَلڪ فِراقِي ڏِينهن ڏُهيلا اُهي سي ئِي وسري وياسي.
پاڻئُون ڄاڻي سي پيهي آيا جِن جي ڪارڻ چِلا ڪياسي.
اسان ڀانيو تہ آرام ٿِيوسي ناز نيڻن جي ناگَهہ نياسي.
ويڙهي اسان جي ”سَچُو“ آيا سي طرف جنين جي قاصد ڪڍياسي.
متان تون مونکي ڇڏين
سُونھان ڙي سڄڻ جا
محبوبن سان نانءَ ڌڻيءَ جي نيئي غريب کي گڏين.
نٿو ڄاڻان ڏينھن اُھوئي ٿيندو الاجي ڪڏين.
جڏھن تون حاضر ٿئين حضورين نانءُ ”سچو“ ڪري سڏين.
ڪاڻ اچڻ تنھنجي ڪندي آءٌ ھِتِ حيلا ھزارين وي
پرچ پرين ڏِس پاڻ ڏي بِرھ اوھان جي بندي آءٌ
وري مان نھارين وي.
پَرچِي اڱڻ آءُ تون پايان ڳچيءَ منجهہ گندي آءٌ
يار گڏ گذارين وي.
جيھي تيھي ھوت اَوھان جي چڱي سا توڙي مندي آءٌ
سا تون ڇو ٿو وسارين وي.
اَوھان ٻاجهون سُپرين نيڻئُون وھايان ندي آءٌ
پيو ”سچو“ پنارين وي.
آھي صبح انجام پرين تنھنجي ڀَلا پار ڏي
اَسان کنيو تان تنھنجو سِرَ تي ڪُل ڪمامُ.
دانھون ڪري درد مؤن بِرھُ نہ ڪر بدنامُ.
جي تون پُڇين ڳالهڙي طلب نہ ڪَج تمامُ.
اڱڻ اچن ٿا تانھنجي عاشق ڪر آرامُ.
”سچو“ سَڀو تانھنجو ڪَيوسي قبول ڪلامُ.
ناھي ويچاري سا وَس ھِيءَ تا بيوس آھي ميان
پِرين پنھنجي پارَ جو ڏاھا ڪو پَھُ ڏَس
تنھنجي ڪَس نِي آھي ميان.
اَول آخر آھي ئِي رانول منھنجِي رَسِ
تنھنجي وس نِي آھي ميان.
اَوھان ٻاجهُون سُپرين ڳالهيون نہ اَچن ڪَس
روحَ رَس نہ آھي ميان.
پُڄَاڻان پِرين جي آھي ڀنڀورَ کَـنئُون بَس
سو تان چَس نہ آھي ميان.
ساڻ ”سچوءَ“ تون سُپرين ھوتَ ڳالهائِج ھَس
ٻيو ڪو جَس نہ آھي ميان.
ھوتَ اسانوٽ اِيندا
وٺِي نال ڀِي نيندا
سَوَ دلاسا سَرتيون ھِنَ ڏکيءَ کي ڏيندا
گولِي پاڻ گڏيندا.
پَکا پاڄياڻِن جي اوڏا آڻِ اڏيندا
ڇوري تان نہ ڇڏيندا.
جانچي ڏسجو جيڏيون ھِڪُ ٿَڪِيءَ سان ٿيندا
وري پوءِ نہ ويندا.
پَسِي حال حَقيرِ جو بَديون تان بخشيندا
”سچو“ نانؤُ سڏيندا.
جِي آئِين ڀلِي آئين ڪيچي ڏٺُوَ ڪالهَہ ڪاٿي
سِگهو سِگهو تون ڏيج سَنيھا ڏينھن گهڻا ڇو لائين.
ٿورا لائين ٿو ھِن ٿَڪيءَ تي پير اڱڻ جو تون پائين.
پاڻُ توئِي تَئُون ڪريان قربانِي جو ڳالهہ سڄڻ جي ٿو ڳائين.
طَرفؤن تنھنجي ھيءَ نِماڻي سَڀ ڀلائِي ٿِي ڀائين.
ڏيھُ سڄڻ جو ڏَسيون ڏھاڙيون ”سچو“ ٿو ڪانگَ اڏائين.
ڪيچيڙا ڪالهہ ويا مان ٿي اَڱڻ نھاريان
ساريو سُپرين کي ھنجون آءٌ ھاريان
گوندر گذاريان ھَي ھَي سارا ڏينھڙا.
ڪيچيڙا ڪالهہ ويا پوءِ ٿي اڱڻ نِھاريام
ڪين لھان ڪاٿئين وڏيءَ ويل ويام
وڃي ٿاڪ ٿيام ڪاڪيو ڪيچ وڻن ۾.
ڪيچيڙا ڪالهہ ويا تَنگ اُٺن تاڻي
ھوتن ريءَ ھاڻي اَڱڻ نِھاري نہ سگهان.
ڪيچيڙا ڪالهہ ويا اڃا مون وٽاءُ
پِرين پڄاڻاءُ اڱڻ ڏسي نہ سگهان.
ڪيچيڙا ڪالهہ ويا جات اَولِي جَتَ
ھَي ھَي ھڻان ھٿ اڱڻ ڏسي نہ سگهان.
ڪيچيڙا ڪالهہ ويا تون ٿي اڱڻ نھارين
ٻَڙي ٻاروچن لءِ رت ھنجون ھاريين
ساريون سنڀاريين ٻاروچاڻي جاتِ کي.
ويَئي ڪيچيڙا ڪالهہ تون اَڄ ٿي پيرَ نھارئين
ھو لنگهي لَڪَ سنوان ٿيا تو ھِتِ ھھڙا حال
ڪندئِي سارَ سنڀالَ وڃي ڪيچ وڻن ۾.
ڪري ڏمرُ ڏير اُٿي آڌيءَ رات ويا
تون کڻي وقت صبوح جي پيراڍُنِ جان پير
ھو ڍُڪيو ساٿُ سوير وڃي ڪيچَ وڻن ۾.
جان جان ٿِيَڙسِ جاڳ تان ساٿَ سَويلو لَڏيو
اَرتو اوتي اَکيون موٽيون ڏسِي ماڳ
وَرُ وَرائي واڳَ مانَ نماڻيءَ جي نِجُهري 
اَڱڻ ساڳِي اوءِ پَر ڪيچن کي ڪاٿـئُون لھان
ڏيئي ڦَٽ فِراق جا پورھيتَ ڇڏيون پوءِ
ھاڻي راھُن مٿي روءِ سڏُ ڪريندي ساٿ کي.
وڃي ڪيچَ وڻن ۾ مَنَ ڪَرن نماڻي ياد
اَندھُون آزاد ڪندا ڪميڻيءَ.
وڃي ڪيچ وڻن ۾ ياد ڪرن مون مانَ
انهيءَ ۾ ارمان ساھ وڃي ٿو سرتيون.
وڃي ڪيچ وڻن ۾ مانَ پڇن پورھيت
تہ ھُئي نماڻي ھِتِ پاڻيءَ ڍوئي پانھنجي.
وڃي ڪيچ وڻن ۾ مانَ پورھياتِ پُڇن
اِئين پاڻ چون تہ ويچاري ويجهي ڪريو.
وڃي ڪيچ وڻن ۾ ڪنھن ساعت سنڀارين
مانَ وري نِھارين ڀينر شھر ڀنڀور ڏي.
وڃي ڪيچ وڻن ۾ پُڻُ ٿيندي پورھيتِ
جَتُ منھنجو جِتِ آءٌ اُت گولي ٿي گذاريان.
ڪري پورھيائِت پانھنجي مانَ وٺي نانءُ سڏين
گولِنِ گڏُ گَڏين ڪَنِ پاڻِيءَ ڍوئِي پانھنجي.
پورھيت ڄام پنهونءَ جي اَصَلَ کَؤن آئين
تون گولِن سندي گولڙي ھو سندءِ ٿيا سائين
ڪاپو ڪمائين ڪُلو ساري ڪيچ جو.
پورھيات پنهونءَ جي ھيءَ اصل لاڪون آھِ
ٿِي ڪاپائِتِ ڪيچ ۾ ويندي لالن لاءِ
ساھ نہ اَچن ساءِ ھي ماڻهو شھر ڀنڀور جا.
ھيءَ پورھيائِتِ پنهونءَ جي اَصلَ کَؤن آھي
سَڱ نہ ڪا ساھي ٻَڙيون ٻاروچَن سين 
چوٽِ چڙھي چانگارَ ڪندي ڪيچيڙن کي
پوندي ڪَن قريب جي گوليءَ جِي گفتار
ٻاروچا ٻيھارَ ڪندا ڀيرو شھر ڀنڀور ۾.
ڪوھِ چڙھي ڪوھيارلَ کي ڪا جا ڪُوڪ ڪيام
ڳوڙھا جي ڳَلَن تَؤن ڳَڙَن جيئن ڳاريام
اِھي سڏڙا ”سچيڏنو“ چوي ٻاروچَل ٻُڌام
گوندَرَ غَمَ ويام جڏھن ٿيس ھيڪاندي ھوت سان
آءُ ڪانگا ڪا ڪر ڙي مون سان ھَر ھَر پيو ڪر ڙي
مِٺِي ڳالهہ پرينءَ جي
ڏاھا ڏٺوءِ ڪِي وڃِي اُھي پرين ڪھڙيءَ پَرِ ڙي
ڪِي حال پُڇيائون ھِن جو ڪا ڪندا ويچاريءَ وَر ڙي
مُحبن جي ميلاپ جِي ڪا ڪندين ڀيڻِي ڀَر ڙي
آءٌ توئِي تؤن صَدقي ھوئين دوساڻي دَرِ ڙي.
پِريان سندي پار جِي سِڪ ”سچوءَ“ کي سَرِ ڙي.
ڪالهہ قاصِدَ اوڏاھون آيا : چي جاني اِيندءِ اَڄ جائِي
اَسين تان اوڏاھون اَڄ آياسي ھُئن اَچڻ جا سَعيا
ڪيچ ھُئِي ھيءَ وائِي.
سِڪين سارين جن کي وو ميان واليءَ پوءِ وَرايا
اَچي ٿيندءِ ڏُکَ ڀائي.
ڏينھن گهڻا تو ھوت پنهونءَ ري وِرھِي مينھن وسايا
آئي اُڏاھون واڌائِي.
اِجهي اِيندءِ سپرين وو ميان ڏينھن گهڻا جَن لايَا
ڪَلَ نہ پوندءِ ڪائِي.
”سچو“ سِڪندي سال ٿيا وو ميان ڏکيا مون ڏينھن لَنگهايا
وڃي ھِي عُمر اجائِي.
ڙي ساٿيو منھنجي يار جِي ڪا ڳالهہ اَچِي مون سان ڪيو
آھي آرامِي ڪِي يار اسانجو ٻُڌي سا ووءِ ووءِ وَريوَ
جي ھيڪَندَ ٿِيان ھوت سان تا ڪاج سڀو مون سَريوَ
ٻيھَرَ مون سان ڪيچ ڏي ڪي وکان ٻہ ٽي ڇونہ ڀَريوَ
ڏوٺ ڏوراپو يار سڄڻ تي مَتان ڪو پانڌِيَو ڌَريوَ.
سوز ”سچوءَ“ جو سَڱ سُڻڻ سان ڳوڙھا سو ڳاري ڳريوَ.
وڃي پَکا پُڇائيج تون ساٿِي ڙي سڄڻ يار جا
ھِي تان حال حَقيرِ جو وڃي سارو سُڻائيج.
ھِي نياپو نينھن جو وڃي پانڌي پَھُچائيج.
پاند ڳچيءَ ۾ يار کي پارؤن مون پائيج.
بِھَر ٻاروچا وري وو اَچي وِرِھ وسائيج.
”سچوءَ“ ڏي کنئُون سُپرينءَ ڪِي چڱو چوائيج.
مون کي نيڻ ٿا نِيَنِ ھَر ھَر حبيب ڏي
دل جوش ۾ خروش اکيون روز رت رُئن.
شُڪر آھ خداءِ جو دِيدان ديدار ڪَرَن.
پارؤن يار لَک ھزار مون کي مِھَڻا ڏيَن.
سِرَ تي ”سچوءَ“ سڀ سَھايا ڀينر ڀَلِي چَون.
رھبَر اِئين چَون اَڄ اڱڻ تنھنجي اِيندا
تُون ڪيئن وسارين تَن کي جي تو گهڻو پُڇَن.
در تنھنجي دوست اُھي ئي اڄ ٿا اِجهي اَچَن.
پَکا پانورَ کَڻِي ڪري اوڏا تنھنجي اَڏن.
”سچو“ سندي حال جِي ساري خبر لَھَن.
دارون ٻيو نہ ڏئين آھي طبيبُ عشق منھنجو
دٻليون دارونءَ سنديون موٽي نال ڇو نِئَين
ڳالهہ اِھائي عاشقن جِي ھيءَ لاءِ سان ھِنئَين.
اوڏنھُن اولانڀو آئِيوَ ڇو ويڄَ ڏي وئَين
رَک ”سچو“ ڙي سوز سيني ۾ تان تون ”سچو“ ٿئين.
ياد اھي مون کي آيُون ڪيئي ڳجهيون جي ڳالهڙيون
اَوھان جي بہ اَچڻ جون ٿيون وري ھِت وايون.
درد منديءَ جي دل کي دلبر ورھُ وڃين ڪيئن لايون
نانءُ سائينءَ جي سھڻا سائين چِتُ نہ وڃ مون تان چايون.
آءُ تہ ڏينھڙا گڏ گُذاريون ھِت ويٺا ورھُ وسايون‏‏.
ڏ‏‏‏وھَن ”سچوءَ“ جي ڏي نہ ڏسو‏ جو ھِت ٿا سَندوَ سڏايون.
دوستَ کي دانھون سُڻي مَنَ مِھَر ڪا مون ڏنھُن پوي
درد مندن جي دَرَ اُتي ٿو ڪانگ لاکِيڻو لَوي.
پيغامَ پرين پارَ جا چَشمن اُتي ويھو چَوي.
عاشق آھي اُڪنڊيو گهڻو ٿو راند روئڻ جي رَوي.
سِرَ ڀَرِ اسين ايڏانھن اَچون يا ڪي اوري ايندءُ اوھي
”سچو“ سَدا سِڪَ سوز کؤن پيو ماڻُ محبت جو مَوي.
مُحبن مُڪَا مون ڏي وري اڄ ڏوٺ ڏوراپا ڏِئي
سُڻي سَنِيھا يارَ جا ٻولي ٻَڌيُم ٻانھون ٻئِي.
دل ديري ڏي دوست جي وھندو اِنهيءَ ويلي وئِي.
مون کي وساريو ڪيئن اَٿئي مون پرت توسان پئِي.
تنھنجي اسان جي وچَؤن ڏس ڏينھن ويا گذري ڪَئي.
مون تان ڪيون تو ساڻ جي سانڀج ”سچو“ ڳالهيون سَئِي.
اَڄُ اَڱڻِ اِجهي آيَم پَرديسي گڏيم ميان
پيھِي پکي آئيا لنؤ جنِين سان لايَم.
ڪوڙين قاصد ڪيترا ھوتن پار ھَلايَم.
پُڇِيم جَن لءِ پَنڌڙا سي واليءَ پوءِ ورايَم.
اُنهن ڪارڻ سرتيون سِرَ تي سورَ سھايَم.
سيئِي ”سچو“ آئيا جَن لءِ ڪانگَ اُڏايَم.
ناھي ڏوراپو ڪو ڏيڻ اوھان کي يار تو سان مُنھنجي زاري
روز اَزل کؤن چاڙھيئِي اسان تي بارُ برھ جو باري.
جاٿي ڪاٿي صاحَب ساريان يارَ اوھان جي ياري.
راتو ڏينھان ڳالهہ اَوھان جِي ٻِي وائِي مون تہ وساري.
درد منديءَ سان ڪنھن ڏينھن دلبر ڪر ڪا وروھَن واري.
حال اَحوالَ جِي آھي اَوھان کي سُڌ ”سچوءَ“ جي ساري.
آءٌ تنھنجي سارو عالم ڄاڻي يار چڱي تو تان لائِي وو
گهوريو پرين پرديس اوھان تؤن ڪَر اَچڻ جِي وائِي وو.
اَندر اَسان جي يار سڄڻ وي سَندِيَوَ سِڪ سَمائِي وو.
طرف اسان جي شالَ اوھان جِي ٿئي ورڻ جي وائِي وو.
مِھڻا ڏئي ٿو لوڪ مِڙيوئِي دوست تو تَئُون دل چائِي وو.
شالَ ”سچوءَ“ جِي يار پيارا لھين تان سُڌ سڀائِي وو.
آءٌ ٻانهِي تُون سائين وي
پاتم پاندُ ڳِچيءَ ۾ ڪپڙو
طرفَؤن تنھنجي يار پيارل ڪانگ اَچن مَن ڪَائِين وو.
نانؤ مولا جي مھرَ پَوَئي ڪا ٿورا مون تي لائِين وو.
روز ازل کَنئُون تنھنجڙي آھيان غير نہ مون کي ڀائِين وو.
ھڪڙي ساعت اڱڻ ”سچوءَ“ جي پير مُبارڪ پائِين وو.
اُھي اڱڻ منھنجي آيا وو جَن ڪاڻ سي پِيرَ پُڇايَم ٿي
پَکي اَسان جي پيھِي آيا ڏينھن گهڻا جن لايا وو
جن ڪاڻ سي پوٿيون پَٽايم ٿي.
جن لءِ روز نھاريم راھان مولا سي محب ملايا وو
جن ڪاڻ سي ساٿِي سَنڀايم ٿي.
ھِنَ غريب کي گڏ نِيَڻ جا ڪيا سي سڄڻ سَعيا وو
جن ڪاڻ سي ڪانگ اُڏايم ٿي.
ڏينھن فِراقِي لَنگهيا اسان تؤن روئندا دوست کِلايا وو
جن ڪاڻ سي ڏکڙا لنگهايم ٿي.
رھيا آھن روح منھنجي تي فائِقَ جا فرمايا وو
جن عشق جا سبق پَڙھايم ٿي.
دل ”سچيڏني“ جي تي اَصلؤن ھاديءَ حُڪَم ھَلايا وو
جن ڪاڻ سي وِرھ وسايم ٿي.
ڪڏھن اَلاجي ايندين پيھي پُڇڻ پنهون يارَ
پاڻ پنھنجو پاڻِھي ساڻ غريب گڏيندين.
پَکا پَکن سامُهان اوري شالَ اَڏيندين.
اِھو اَٿم آسرو ڇَپَر تان نہ ڇَڏيندين.
سگ پانھنجي در جو ”سچو“ نانؤ سڏيندين.
اِھي ڏوراپا ڏيئي موٽِي مُڪا يارَ مون ڏي
ھوءَ جا ڳالهڙي ڪالهہ ڪئي سون ڪِيئن وسري تو ويئِي.
اَسان ٻاجهون سُڻ ڙي سائين ڏينھن گذاريَوَ ڪيئِي
ڪھڙن ڳالهين ۾ تون تان آھين پِرت منھنجي تو سان پيئِي.
چَئِي مُنجين ٿو ھَٿِ پانڌن جي تہ حال اسان ھِتِ ھيئِي.
ڏوھَ گَناھ وُو تنھنجا بَخشا ”سچو“ ڙي يارَ سَڀيئِي.
مون کي مُرڪڻ سان تون ڪِيئن ماري وئين
ڪَيئِي پُڄندي پانھنجي موٽِي ڏوراپو ٿو مون کي ڏِئين.
آءٌ اِيلازڻ دوستَ توئِي کي يارَ وڃي اِتي يا ڪِي ٿِئين.
آءٌ مُئِيءَ تا گهوري جانِي سدائين سو تون تان جِئين
ڪھڙيين ڳالهيين يار سڄڻ وي ھِيءَ نماڻِي نال نہ نِئين.
آھي ”سچو“ جئن يار توئِي سان ھُج تنھن سان تون ڀي تِئين.
آءُ وري تون تان ويھُ سڄڻ
آءٌ تان تنھنجِڙي آھيان
آھون عاشقن جو سُڻي ڇَڏِ پرين تون پَرڏيھُ.
پَکَن ٻاٻاڻن ۾ آءُ پِرين تون پيھُ.
اصل لاڪون آھي ھِيءُ ڏاھا تنھنجو ڏيھُ.
”سچو“ چوي سُپرين آءُ سارءِ ساڻيھُ.
گهوري جانيءَ ري جُدائِي
گڏُ گهاريون ھوءِ ھوءِ ھوءِ
معلوم توکي پرين سائين سا ڳالهہ سڀائِي.
شالَ ڪَنن سان نہ سُڻان تنھنجي وڃڻ جي وائِي
تو سان ڇِنڻ ڪارڻ تان يار نہ مون لَڙھ لائي.
ٻَن وڇوڙي جي شاھِي دلبَر وَر سان گڏ گدائِي.
ساڻ ”سچوءَ“ ھو ميان سُپرين سائين تون گڏ سدا ئِي.
اھي ٻڙيون ٻاروچا اَڄ اڱڻ مُنھنجي ايندا
ھيءَ شريڪت ڪا ڪندي اَڙي سرتيون سائن ساڻ
ناھيان ثانياڻِي تن جِي جا پُرجهي ڏٺُم پاڻ
ٻانهِي ڪري پانھنجِي اُھي صاحب سڏيندا.
اُٿي ويٺي تانھنجيون ھن واتيون ورونھان
ڏين سَڀيئي سرتيون مون کي لکين ٿيون لوھان
اِھو اَٿم آسرو گولِي گڏ ڀِي گڏيندا.
کِينَ جون مون کي خبران آڻي پانڌيءَ پھچايون
ھيون ھوتن سنديون ھيڏي ورَڻَ جون وايون
”سچو“ جن جو آھين سي ڇَن نہ ڇڏيندا.
وڃي ڪا مِنت ڪري
منھنجي يار کي وو
ھو سدائين سان مُون پرين نہ وڃو پَري.
حال نماڻيءَ جو ڏسي وري سو پوءِ وَري.
وٺي ڪا دامن دوستَ جي اکيون تان آب ڀَري.
ساريو توکي سُپرين ھِت مَريضِ مَري.
رُسڻ نہ تن سان جن ريءَ ”سچو“ نہ ساھ سَري.
لَٿِي ھَلاڪِي ھاڻِي دوست وسي مُنھنجي ويڙھي
ڪوٺي ڪَيَو پانھنجي پرين پاڻَؤن ڄاڻِي.
ناحق اوتيم ھوت ريءَ پِنبڙين مان پاڻِي.
سي ئِي آيا ھُيَسِ جنين لاءِ جيڏيون ڙي جوڳياڻِي.
وٺي ويھاريَئون ويجهڙو ”سچو“ سو سڱَ سُڃاڻِي.
اَڻ مُلِهي آھيان ٻانهي ٻاروچن جي
سڀ ڇَپَرُ ڇايان آھُن ۽ دانھُن سين.
ھَي وڃي ھي قافلو چُپاتِي چَايُون
مُنھن ڏئي آيون آھُون دانھون عِشقَ جون.
رات لھي ويا ريچُ نماڻيءَ کان نڪري
ڪاڪيون ھاڻي ڪيئن ڪريان جو ڪاڏي ٿيڙم ڪيچُ
پَرَ پيو پنهونءَ سان پيچُ سو اتي رھڻ نہ ڏئي.
سَھي جان نہ سُتينءَ جو کُڙڪ ٻُڌي کُڙڪِي وڃين
چِٽيان چانگنِ جون ٻُڌي تون ڪُوڙي ڪين اُٿين
غافل ھِڏ گُٿينءَ سڀِ پَرِ ”سچيڏنو“ چَوي.
پانڌين کَنئُون پُڇي ٿي پَھَ پرينءَ جا پيچرا
سَھلِي ”سچيڏنو“ چوي ھِيءَ لالَن لاءِ لُڇي
ڪنھن سان ڪين ڪُڇي اَٿس ووءِ ووءِ وائِي وات ۾.
چاڙھيون لاھِيون چُنج جِيون ڪوڙين آھِن ڪوھَ
ڏئي مھٽان محبت وارئين ڇَپَرُ ڏاڍي ڇوھَ
ناگھ نِسَتِ نينھن کي ٿا رئارن روھَ
اَچي منجهہ اَندوھَ مَتان تون ماندي ٿِئين.
لاکون لاکين لَڪَّ نبيرڻ نہ ٿيا
ڪوڙين آھِن ڪيترا راھُن اُتي رڪ
ھَي ھَي ڪارڻ حقَّ ھِي سارو ڏونگر ڏوريان.
روئِي ھاريان رَت ووءِ ووءِ واٽَڙين تي
جيڏيون ڪارڻ جَت سارو وندر ووڙيان.
اَچج آرياڻِي تون وري شھر ڀنڀور ۾
آن ري اَکَڙيَن مؤن ٿو پَرٽِ وھي پاڻِي
ھوت اَچِي ھاڻِي ھيءَ نالائِق نوازيو.
ھوت نہ ڇڏيو ھِتِ نِيو پورھيتِ پاڻ سان
تو ريءَ ٻي ڪا چِتِ ڪانهي ڪميڻيءَ کي.
عمر اَجائي گذري ڪارڻ مِٺيءَ رُوءِ
خام منھنجي خوءِ ڪَر وَر ويچاريءَ جِي.
جَتَ موچاري جاتِ چڱي جاتِ جَتن جِي
وائِي تن جِي وات سدا اَٿم سرتيون.
پورھيائِتِ پنهونءَ جي آھي اَصل کؤن ھِي
جيڏيون جَتَن ري ويٺي وِرھُ وسائيان.
آھي ڪونہ غرضُ محبوبن کي منھنجو
ڏيڻ سِرُ فرضُ ”سچو“ سندن سَٽِ ۾.
لوھي لا غرضي سُپيريان جِي سارَ
مارڻ لءِ مُشتاق جي آھي محبن کي مرضي
سِر ڏيڻ تنھن سَٽِ ۾ آھي فقيرن فرضِي
ڪڏھان ڪو قرضي ”سَچو“ تنھنجي نانءَ جو.
پيس تنھنجي پيچ پنهون ڪين ڇڏيج مون
ٻانهي ڪري پانھنجي وڃي ٻانڀڻ کي ويچ
مَر ڪميڻي ڪيچ پورھيو ٻانِهِن جان ڪري.
روئِي ڏنو رنگ ڪو جو ڪامِڻِ ڪوھَ کي
سو شَمہ شَفق سان ٿيو سُرخيان سارو سنگ
منھنجو نينھن نِسَنگ پيو سمورو سُڪوتَ ۾.
اُٿي ڪمر ٻنڌ لوچ تہ لَھين سُپرين
ھوتاڻِن جو ھنڌُ ڏسين اَکڙينِ سان.
مِلي مارڳَ جي مرين ٿئي قدر ڪيچيڙن
ٿورو وڏو تَنِ تنھنجي اَچڻ جو ٿئي.
مِھَر مَ لاھِ مٿام آءٌ اوھان جي آھيان
جي ڪامِل سَڏَ ڪَيام سي ٻُڌي ٻاروچا ورين.
ٻانڀڻ جي ٻاڪار ٻُڌي ٻاروچو آئيو
ورَ وسارج ڪينڪي جا واقف نہ وڻڪارَ
سِگهڙي لھج سنڀار سائينءَ لڳ ”سچو“ چوي.
سَرواڻن مون ساڻ ڀَلؤن ڀَلائِي ڪَئي
جن جاڳايو جوش کي آءٌ اُتن قرباڻ
ٻاروچاڻو ٻاڻُ تڏھن لؤن لؤن منجهہ لڳي ويو.
ڀينَر ھن ڀنڀور ۾ منھنجو ڪارِ نہ ڪمُ
اَٿم آريءَ ڄام سان دوستيءَ وارو دمُ
ماڻهن ليکي غمُ پر سُک ”سچو“ ٿو ڀانئيان.
ڪيچيڙن مون ڪالهہ اَڃا وڙ وڏا ڪيا
اُن جي ڪارڻ ڪاڪيون ڪنديس ڪاف ڪَشال
ھَي ھَي ھِن جي حال جو ھھڙا ھوت وساريان.
عمر اَجائِي گذري ھَي ھَي ھھڙي حالَ
تائين اَڄ نہ مون ٿِئي سَندي ھوت سنڀال
مون کان پڇن ڪينڪي ڪافَن جا ڪَشالَ
پنھنجي قربَ ڪمالَ ڪا وَر ويچاريءَ جي ڪريو.
عمر اجائي گذري ھھڙا حال ٿيام
چُپ چپاتيءَ سرتيون وٽؤن ھوت ويام
ھو جي ڏونگر ڏاکڙا ڦولڻ سَڀ پيام
اَڄ صبح ايندام ڪندا ور ويچاريءَ جِي.
وندر ۾ وِيھان ڦولن پيون پرينءَ کي
نالِ جَنين نينھان ھوت تنِين جي ھنجَ ۾.
پَرٽُ ھوت پنھونءَ کي آڻي عشق ڪيو
”سچو“ سَگُ ٿيو ھھڙن ھوتياڻن سين.
مِھر مَ مٿان لاھ مون تان نماڻيءَ تَـئُون
ھِيءَ ڏکوئي ڏاھِ اَڻ مُلهہ آھي آنھنجي.
مِھَر مَ مٿان لاھ آءٌ اوھان جي آھيان
جي ڪاملَ سَڏ ڪيام سي ٻُڌي ٻاروچا ورين.
جيھي تيھي حال سين پاڻُ وجهڻ مون پنڌِ
روئي پَوڻ رندِ پٺيءَ ڄام پنهونءَ جي.
ھَي ھوتا تو سندي اَ وڙڻَ جھڙي ناھيان
حال پسي مون ھي مانَ نماڻي نال نئين.
ساٿُ سويلو سرتيون وڏيءَ ويل وِيوم
وندر جي وڻن ۾ ڦولڻ ھوتُ پِيوم
ٿيلڻ ٿر ٿِيوم ھاڻي ھوتياڻِن لءِ.
مون کي تنھنجي آھِ اَچڻ جو وڏو آسرو
جوڙي ڇڏيم وو جائيون ميان اَلا لؤن لؤن ۾ تولاءِ
اڱڻ آسروند جي ميان اَلا پير مبارڪُ پاءِ.
جڏھن ڪڏھن ٿو ڏسان ميان اَلا توکي جاءِ بجاءِ.
ڪين جُڙي ٻيو جِيءَ ۾ ميان اَلا تُنھنجي سِڪ سواءِ.
ٿو گذاري گوندرين ميان اَلا ”سچو“ تُنھنجي ساءِ.
لڳيءَ دل جو دارون ناھِ ڪو ڍولڻ پيارا
عشق جون واٽان ٻَرن لاٽان تنھن مَؤن نڪرن درد جون ڇاٽان
پوءِ ٿيون پَون ھي پَچارا.
عاشق ٿا ڪن درد جون دانھان عشقَ منجهارؤن اِھي آھان
رُئن اُھي زارو زارا.
آءٌ تان ٻانهي تون تان سائين پاند ڳچيءَ وچ پَلؤ پائين
اچڻ جا ڪر قول قرارا.
ڳالهيون مون سان تو جي ڪيون مور نہ مونکي وسري سي ويون
دم دم تنھنجِي ياد آ يارا.
ھيڪر مون کي جانِي جياريو ڳالهِين تنھنجن ڳُجهن ڳاريو
وصل جا ڪر وري وارا.
”سچو“ تون تان ٿِيءُ نہ ماندو پِرين تنھنجوالله آندو.
اَديون ڙي اَڄ آھِ
اَسان مُحبن جو ميلو
دلبر سِڪندي ڏينھن ٿيا سُپيريان جي ساءِ.
فَنا ڪيائون فراق کي ٻُڌو جاءِ بجاءِ.
ڏک لنگهيا سُک آئيا لڳڙي ٿڌڙي واءِ.
جنھن ساعت گڏيا سُپرين سا ”سچو“ ساعت سُھاءِ.
ماريو ھوتَ وڃَن اَلا ڪنھن در ڏيان دانھڙي ڀلو ڀلو
ڪاڪيون ڪڏھن ڪينڪي منھنجي مِنت مَڃن اَلا.
پُٺيءَ پيس جَن جي سي ڀِي سورَ سَڃَن اَلا.
دعا ڪَريجو جيڏيون ڀيرو تان نہ ڀَڃن اَلا.
اھو اَٿم آسرو ڏيندا آب اُڃَن اَلا.
”سچو“ سھمي ڪينڪي روحُ تہ کانءُ رُڃَن اَلا.
ھُتَئؤن ھوتُ ھَلي ڙي دوست دلاسو ڏيندو
وجهج ڪم ڪريم تي ٻي ڳولج ڪا مَ ڳلي
پاڻهين پُٺيءَ تو ايندو.
پَکا پَکن سامهان تنھنجي ماڳ مِلي
اوڏا آڻي اَڏيندو.
اَچڻ سندي اُن جي ويندو روحُ رلِي
ٿورو ٿورياڻيءَ ٿيندو.
جا ڳُجهي ھوتن مَنَ ۾ سا ساٿِن ڳالهہ سَلي
پُنهل پاڻ سان نيندو.
مھرَ پنھنجيءَ سان تو پرين اِنھيءَ ڀَت ڀلِي
ڙي ”سچو“ نانءُ سَڏيندو.
ذري ذري ڪَن چَشمان چُور
نِين اسان کي ٿيون وَھلور
تَن مَن سڀ تاراج ڪَرن ٿيون ديدن جو آھي ھي دستور.
خوني وتَن خيال پنھنجي سان کَسنِ شھزادن شَعور.
ناز نياز سان ھِڪي واري چاڙھن سوليءَ تي مَنصُور.
ساڻ ڏسڻ جي مشتاقن سان ڪَيفِي ڏاڍو ڪَن ڪَلُور.
”سچو“ ڪير ويچارو آھي وجهن ڦيري دل ڪَرِن فَتُور.
پاڻِهي پئيوَ سُڌ سورن جي وو عِشق لڳيوَ جي اَديون
ساري خبر وڃي تَن کَنئُون پُڇجو جي وِرِھ سڄڻ جي وڍيون.
ڪين لِڪن سي لوڪَ اڳيون جي آھِن ڏکَن جون ڏَڌيون.
مُحب مسافِر ٿيا جَنين جا ڪُوڪان اُھي لَک ڪنديون.
ورِھَ ولوٽيا جي وھنديون تَن جي نيڻؤن نِيرَ جون نديون.
پارؤن پِرينءَ جي سڻو سڀيئِي لوڪ ڀَلِي ڏي بَديون.
اڳيون پويون سڀ معافي ڪيون تنھن محب ”سچوءَ“ جون مَديون.
اوري آڻ سي اوري ڙي الله جنين ڪاڻ سِڪيَس سال
ڏسُ نہ مون کي ڪو ڏئي ڏيھ رھيس آءٌ تان ڏوري.
واٽَ جنھين کؤن لنگهيا گهوري ھِيءَ جندڙي گهوري.
ھيڪند تون ڪر ھوت جي ساڻ ٿَڪيءَ ڪنھن ٿوري.
ساھ ”سچوءَ“ جو تنھن ڏھاڙي ويا چاڪَ وجهي چِتُ چوري.
ڏينھن پُڄاڻؤن آئين ڀلي آئين ڙي يارَ مُنھنجا
اڱڻ اسانجي ھوتَ ٻاروچا پيرَ جي اَڄ پائين ڀلِي پائين.
پَري اسان کؤن يار پرين ڙي ڏينھن ڇو لائين ڪيئن لائين
ڏوھ ڏنگايون يار سڄڻ ڙي ڪيئن ڀُليءَ ڏنھن ڀائين ڇو ڀائين
ھيئن نہ گُهرجي يار توکي چِتُ چُڪيءَ تؤن ٿو چائين ڪيئن چائين
عَرش ڪرسيءَ تؤن اَچي اُتاھين مَن ”سچوءَ“ جي تون مائين ڀلي مائين.
تُنھنجي پانڌي پيغامَن اَلا منھنجو جيءُ جياريو
ھِي تان تَنُ توان ڪيو اَڙي ساٿِي سَلامَن.
تو تَؤن آءٌ قربا ن ٿيان ڏنھن آئين عجيبن.
منھنجو چِت چَريو ڪيو ھِن نينھَن جي نياپن.
درد منديءَ جي دل کي ڪيو قابو ڪلامَن.
ڪيائون ياد حقير کي اَسر ئي ايامن.
ڪَيئون مِھرؤن پانھنجي گوش ڏي غلامن.
مُنھنجو وِرھُ وڌايو ان جي اَنجامن.
جيھو تيھو آھي ئي ”سچو“ سگ سندن.
ڪري سانگ پِرين وري آيم اُھي ديس اَساڏڙي اَلو اَلو
وري وطن آئيا ڀينر ٿيڙم ڀَلو ڀَلو.
پريَن اڳيؤن پيشوا ھاريون مون سان ھَلو ھَلو.
اَصلَ لاڪؤن آھي اُنھن سان روح منھنجي جو رَلو رَلو.
اُنهن ٻاجُهون ناھِ ڪو ڳولڻ مونکي ڳَلو ڳَلو.
سِر سڄڻ جو لوڪ کي ساھيڙيون نہ سَلو سَلو.
”سچو“ سچيءَ سِڪ ۾ شال نہ پوندو وَلو وَلو.
ناھي ھِنَ درد جو دارون توئِي وٽ يارَ طَبيبا
تِرُ تفاوت درد نہ ڏيندءِ ڇوڙين جا سِيرَ سَرارُون.
ڦَڪِي ڏيڻ سان ھَي وڃي ٿو ھِنيَڙو ھاڻي ھيڪارُون.
سوز گداز نِي وي غم فراقان لائن ٿا قول قَطارُون.
دوا دردَ جِي سوئِي ڏيندو جو ايندو پرين جي پارُون.
ناز ڀَرين جيون يار ”سچوءَ“ جي ھِن تان ساھَ سنڀارُون.
منھنجو شرم سَڀوئِي آھي جيڏيون تان پِير مُغان تي
وري ڏٺائون پاڻ ڏي پاڻِهين نا تہ ھئا حالَ اسان ھي.
اُھي پاڙيائون پاڻِهي پانھنجا ھو جي قول ڪيائون ڪي.
جَن پياريو پُر پيالو شالَ ساقي جِيَن سي.
سَدا اُھي وسَن اسان وٽ جانِي جيءَ جا جي.
سر ”سچوءَ“ کي ڏَسيو ڏيھاڙيون پنھنجي يار ھَٿؤن ڏي.
ڏنِي ڏيکاري ڙي ميان صورتَ سُپرينءَ جِي
حَسن حُسين جي ڪارڻ زاري ڙي زاري.
ورتَم ساري لوڪَ کؤن ڀينر ڙي بيزاري.
مُحبت محبوبن جي مون اَصل اِختياري.
چوان حقيقت حال جي ھيءَ سڄڻ کي ساري.
ھِت ھُت ڪندا ڪاڪيون اُھي مون سان موچاري.
”سچو“ سدائين گُهرجي يارن جي ياري.
ڏيئي مون ڏيکاري لَڙي وريو ويو در تؤن دلبر
ڏٺُم اَکِڙين سان ھوءِ ھوءِ حسن ھزاري.
وسُ نہ ھِن جو ڪو ھُيو ھوشُ نئين ھَسواري.
دينَ ڪفر اسلام کؤن بِرھَ ڪئِي بيزاري.
ڪنھن در ڏيان آءٌ دانھڙي مونجهہ اِنھيءَ مون ماري.
سوز سَفيران لايون ھِن چُڪيءَ کي چوڌاري.
حاجت ھن جِي نہ ھئي جا قاتِل فوجَ قراري.
گهڻي مدت کان پوءِ اَچي دوست ڏني دلداري.
باسيائون تان بِرھَ جي ميان ”سچوءَ“ کي سَرداري.
پرين اوھان کـؤن پوءِ ھِت راتيون رھنديس ڪا
پُٺيءَ اِيندي تانھنجي لالَ وري ھِن لوءِ
پوءِ سورَ سھنديس ڪا
واعدا ويڙا وسري ھوتَ ڪيَوَ جي ھوءِ
ٻئي ٻول ٻَھنديس ڪا
پِرين تنھنجي پار ڏنھن قاصِد اچي ڪوءِ
وري ھِت ويھنديس ڪا
سچو سِڪَ اوھانجي ھِنيَڙي ۾ ھوءِ ھوءِ
ٻئي ٺاھَ ٺھنديس ڪا
مون ۾ عيب اَپارَ سَڄَڻ تُنھنجي ٻانِهڙي آھيان
ٻانَهن جي آءٌ ٻانِهي آھيان ساري سڀ ڄمارَ.
ھُئان ھميشہ ھوتَ سان شالَ نہ ٿيان ڌار.
ھِي سِر صَدقي تو تؤن سِسي ساڻ ڪپارَ.
اوڇَڻ ڪنديس اَکيون پٿر ڪنديس وارَ.
پاڻُ تو ئي تَؤن صَدقي سِسِي ساڻ ڪپار.
ساھَ ”سچوءَ“ جو سوگهو ڪِيڙو رکي ياراڻو يارَ.
سو ڏاڍن جو آھي ڏيھُ جاتي نِينھڙو وو نيڻن لايو
جاتي پھُچ نہ پکيءَ جي ميان سو سيڻن جو ساڻيھُ.
جي ٿِي وڃان در دوستن جي ميان چُمان پيرن کيھُ.
جي ڪوٺيو ڪُھن سُپرين وڃي پَکڙي تَن جي پيھُ.
”سچو“ عاشقُ جي آھين واڍوڙين وڃي ويھُ.
ڀلو آءٌ تان يارَ سڄڻ جِي ٻانِهي گولِي آھيان
آءٌ نماڻِي عيبَن ھاڻي ڏوھَن ۾ آءٌ تان اولِي آھيان.
جيھِي تيھِي آھيان ڙِي جيڏيون جانب جِي آءٌ تان جهولِي آھيان.
پَل پَل پُڇَن حال مُنھنجڙو ڳالهہ انھيءَ جي تان ڳولِي آھيان.
ھيڏي ھوڏي نہ وڃان مُحبن جي آءٌ تان ٽولِي آھيان.
ڏِسُ ”سچوءَ“ ڏي سُپرين نا تہ ڇَپَر ھِت ڇولِي آھيان.
اَديون اُھي اَڄ آيا ڏيھُ جَنين لءِ ٿي ڏوريان
ڏيو مبارڪ سرتيون مونکي مولا سي مُحب مِلايا
چرخو ڪيھو آءٌ چوريان
در پيھي سي وو آئيا سائين اَلا جَن لءِ مون وِرھَ وسايا
پاڻُ مَٿانئن گهوريان
پَر ڏيھِ ويا ھا وو مون پرين واليءَ سي پوءِ ورايا
تَڪِ ڪيھا ٻيا توريان
”سچو“ اتي وو دوستُ گَڏيوسي ڏينھن گهڻا جَنھن لايا
وندر ڪنھن لءِ ووڙيان.
ڀينر ڙي بيوس وڃي آءٌ پَئيان
وس نہ آھيان پانھنجي واڪو ڪَيمُ بيوَس
مين ديوانڙي ٿَئيان.
لوڪُ ساروئِي سرتيون روحَ نہ اَچي رَس
حالَؤن ھُڻ مين ڳَئيان.
مَچُ ڏاڍو مون سِر آئيو ڪوئِي نہ اَچي ڪَس
قابو عَشق ڪَئيان.
بِرھ واري باتِ کؤن ”سچو“ نہ ڪَري بَس
مِھڻا ڏيَن سَنئيان.
سَرتيون سڀ ٿِيَس صلاحِي
ھوتان راھَ وٺي پيا راھِي
ڇو ٿينءَ ڪَڍَ تَنِين جي ڪاھِي
ڏونگر ڪِيم ڏَسائج ڏاھِي
حَبَ ۾ ڪونہ ڪَندُئِي ھمراھِي
تڏھن ڇَپ ڪرڻ تو ڇاھِي
پَر ھو اِھڙو امر اِلاھِي :
ٻيا سڀ ويھُ تون وھَم وساري.
چي ڙي مون سان مُور مَ ٿيو مَصلحاتِي
ثابت سِڪَ رھي ڪا ساتِي
ھاريون ھي جا آھي حياتِي
تن کي روھ رسان ٿِي راتِي
پائِينديس جهَر تَتي جهَنگ جهاتِي
ڇاجي ڇڄي پوي مون ڇاتِي
ڪنديس وؤڙ سَنديَن ويلا تِي
اِينديس ساڻ وٺي ڀَڙُ ڀاتِي:
ڏسنديُون ھوت مِڙئِي ھِڪواري.
چي ڙي ويھُ وسار وڃڻَ جي وائِي
توسان لَعلَن جنھن لَؤن لائِي
تُنھنجي دل کيڻَن تَنھُن تائِي
سو اَڄ جاڙَ ڪري ويوءِ جائِي
ڏيئي ڪَن ٻُڌج تون ٻائِي
ڊوھن پاس نہ ڊوڙج ڊاھِي
سُرت صلاحَ تون سَمجهج سائِي
اِھا ڳالهہ اَمرَ ۾ آئِي :
ڏونگـرُ ڏورؤن ئِي ڏھڪاري.
آيل اَڻَ مُلهِي جا آھي
سا ڪيئن سڱ سڄڻ سان ساھي
ٻيو تان ٺاھ نہ ھرگز ٺاھي
ڏاڍن ساڻُ شَريڪتَ ناھي
جا پَئي سڀ لاڳاپا لاھي
ڇَپَر ڇوھ اَڳيانئُس ڇاھي
ڪيچن ڪَڍَ اُھا مَرُ ڪَاھي
کڻندي گام تہ پُڄندي ڪاھي :
محض اُنهيءَ کي مِيرُ نہ ماري.
چي ڙي رَھَ روين ٿِي روڙي
آڏو ڀِينگ ٻُجهي ٿي ڀَوري
ھيبتَ ھول ھراست ھَوڙي
ڪامِڻ ناھِين اسان کي ڪؤڙي
تُون تَنهن ديس مَ وَڃج ڊَوڙي
پَرڏيھيءَ جي پُٺِ مَ پؤڙي
ٿَر ۾ ترسُ اَٿئي ٿَڪَ ٿَوري :
ھِتِ تا ڪانَہ گَهڙي ھِڪ گهاري.
آ دل آرياڻِيءَ سان اَٽڪِي
مان جا ريجَهہ اَديون تَنھن وٽڪِي
ھَي ھَي گهوري تا ھِنَ گَهٽڪِي
رھنديَس ڪِين ھِجَر ۾ ھَٽِڪِي
جانبَ ڪاڻ نہ جاڳيس جهٽ ڪِي
ڀِنيءَ ويلَ وڃان مَرُ لَٽڪِي
ڪنھن جي مھم نہ ھَٽڪا ڦَٽڪِي
ھاڻي سر توڙين مون سَٽڪِي :
ھِنَ کي ڪامَ ھَلڻَ کؤن کاري.
چي ڙي سڀ پَر سُڃَ ڄُلي ٿِي ڄاڻِي
پُرجِهج پَٻَ نہ اَٿيئي پاڻِي
وسھج تو دل جَنھن سان واڻِي
سَسئي سو تان ٿِيُئي نہ ساڻي
ناحق تانگهہ تنھين ڏي تاڻِي
ڇو ڪَيَءِ خواب کڻِي تو کاڻِي
ڪِيئن ٿِي آبُ اَکين ۾ آڻِي
حِيلا ڪَرمَ ھلڻَ جا ھاڻي :
پُڄندينءَ بام پَسِي بَرُ باري.
جيڏيون جبلَ چَؤ ٿيون جيئِي
ساجهُر سَنگَ لتاڙيان سيئِي
گهوريان گهوٽ بِنا گهرُ ھيئِي
سائِي وَسَ وَٽانئُم ويئِي
رھندَمُ روحُ نہ ھِت تَن ريئِي
وِيڙم دوست دلاسا ڏيئِي
ھِيءَ تان پَلَؤ پُنهونءَ جي پيئِي
ھُن تان ڪامِڻَ ڪيڙس ڪيئِي :
نِيائُونس وَرُ وٺي ويساري.
چي ڙي گهورين ڪاڻ جنين جي گَهرڙا
اَٿئي تَن اَڙانگا اَرڙا
آڏو ٿاڪُ نہ ڏيندءِ ٿَرڙا
ٿِيندءِ زور مَٿي تو ذرڙا
بيدل بَس ڪَرائيندءِ بَرڙا
اوجهڙ ڪوھَ اَٿئي سي ڪَرڙا
گهائي پيرَ کائيندءِ کَرڙا :
سَگهندينءَ نارِ نہ وَرُ نِھاري.
ثابت ڳالهہ سڻو ھِيءَ ساري
جبل واٽ نہ جيڏيون جاري
پَرَ ڀِي بِرھ جنھين سان باري
سا ھَڏِ ماڏي مور نہ مَاري
ڇا جي وَر وِنگا وَڍَ واري
تاڀِي درد منديءَ دَھڌاري
توڙي ڪوھ ڪري ٿو ڪاري
ڪندو پاڻ پنھون پوءِ واري :
تا پڻ سَرسُ سِڪائِي ساري.
جيڏيُن ڪَيَس وراڻِين جوڙي
ھُت ٿو روھُ رڙندا روڙي
تَنھن جو تابُ نہ سگهندي توڙي
آڏو مِير مَيائِي موڙي
رائو ريگَ ٿَرَن کؤن ٿوڙي
سگهندينءَ پيرُ نہ ڪَر ڳَل کوڙي
تون تان لعلُ لَھين ڪِيئن ووڙي
ڪَنھن جي ڪَامَ ڪَمر ڇَڏ ڇوڙي :
ٻيا ٿِي ماڳ مِرُون چوڌاري.
جيڏيون جَتُ منھنجو آھي جائِين
آءٌ تان وينديَس اَڄ تَنھن تائِين
آھيان ٻانهي اُن جي آن ئِين
پاڻؤن گهٽ ڀينَر ٿِي ڀانئِين
آن کي پَلؤ ڳچيءَ ۾ پائين
دَمُ دَمُ دُرس ڪريج دعائِين
مون کي سَڄڻن ميڙيين سائِين
ڪيچيڙن کي پَھچان ڪائِين :
بِرھ جِي باھ ٻَھون ويا ٻاري.
چي ڙي آڏو لَسَ بَگهيڙَ ڪن لوڙا
تَن کؤن ڪَنَ ٻَئي ٿين ٻوڙا
ڇوھئون ڇَپُر ڇِني ٿو ڇوڙا
تاتي ٽاڪَ ٽَڪَر جا ٽوڙا
سَھمناڪَ سُنڊا سي سوڙھا
ڏيوَن مارَ مَٿي ڏين موڙا
سي ئِي ڏُرت ڏورَڻ جا ڏوڙا
ڏينڀو ڏنگَ ھَڻن ٿا ڏوڙا :
آھِن ھاڙي مَنجهہ ھَزاري.
چي ڙي ڇا جي مَستُ مِرون ھنئن مارا
چُرڙين نانگَ چُرن چوڌارا
سي ئي ورھ اڳيون ويچارا
ھڻندا شينھَن ڏسي شوڪارا
ھو جي ھاڙي مَنجهہ ھاڪارا
سَرتيون سَنگ نھاريان سارا
ڪيا جُک جانب جي جيءَ جارا :
وَرَ سان ڪانہ ايندي ڪا واري
چي ڙي ھُيَڙئِي جي جَتَنِ جِي جا ڪا
توکي سَمجهہ پيئِي چَؤ سا ڪا
ويَڙَئِي نازِ نھوڙي ناقا
ڏونگَر ڪين اَٿئي ڪي ڏاڪا
لُوھي لَس وجهندئِي لاڪا
ڇِپِؤن ڇُوھ لنگهندينءَ جهاڪا
آڏو فَلَڪ فِڪِر آھِن فاقا
ونگُن وِچ واسِينگَن واڪا :
ھُت تو پَٻُ وِجهي پاتاري.
ڪاڪيون ڪامَ ٽِڪي ھُت ڪانِي
جاڏي جَتَ وٺي ويس جانِي
سورج آھي نہ تن جو ثانِي
تاڏي تُرتُ وڃان آءٌ تانِي
ڇا جي پَٻِ نہ ھوندس پاني
ڇَپَر ڇوھ اَڳيانئُس ڇاني
توڙي بِرھ وِڃايس بانِي
لوچون ڪِين ڪنديَس سالانِي :
اِھو عَرض اَٿوَ اِظھاري.
جَلَدؤن جَت وٺِي ويئي جوري
ڀوري ڇو نہ ڀِرينءَ تَنھن ڀوري
گاذر ھاڻ مَحَل گَهر گهوري
ڏُونگَر ڏرڙَ سَگِهين ڪِيئن ڏوري
عاجِز عام ٿيندئِي ھِت اوري
ٿَرَ جي پنڌ نہ ٿَڪِيئن ٿوري
تن کي توڙَ سَري ٿِي توري
وجِهہ مَ جِيُ ڀَلا ڪَنھن جهوري :
مَرنديءَ گامَ کنيو ڪوڪاري.
چي ڙي بيحد ڪِيم ڪِھو ٻيون باتِيون
ڇو ٿيون لَسَ لوايو لاتِيون
ڪَنھن کي ڪَنڌ نہ اِينديون ڪاتِيون
رھنديَس روز نہ اِتي راتِيون
وينديَس سِڪ سَڄڻ جِي ساتيون
ڏاتَرُ ڏِس جو ڏيندُم ڏاتِيون
پائِيندس جالَ جَبَل ۾ جهاتِيون
مُحبن ھَس اِھي مَصلحاتون :
ھَلِي آ مَردِ ساڻ اُماري.
ڪامِڻ مِنَٿ ڪَريون ڪَنھن ڪيھِي
سي جَتَ جاڙَ ڪري ويئِي جيھِي
ڪِيَڙي پُرجهہ نہ تو پٻ پيھِي
ڪا ڪَر ڪاھ تِنين پُٺ تيھِي
تون تان نِينھَن نسوري نيھِي
ووڙج وَرُ مَ وِرچج ويـھِي
ڪيائين دُرس ديوانِي ديـھِي
اَول عِشق نِشانِي اِيـھِي :
تَڙ ڦڙ راتِ ڏينھان تڪراري.
ڪيچين ڪَڍَ لڳِي ھوءَ ڪَھڪي
پھريون پُور ٽَڪر سان ٽَھڪي
ڪامِڻ ڪوھ ڏسِي نا ڏھڪي
اُتي روحَ نہ تنھن جي رَھڪي
توڙي پير ڦِٿَس پَٻ ڦَھڪي
تان ڀِي نارِ نہ بلڪل نَھڪي
توڙؤن ڪِين تنھين ھَڏ تَھڪي
اَوجان عاشق اھڙي اَھڪي :
ڏونگر سڀ وڌائين ڏاري.
توڙي جَهڪَ جهَڪي ڪئي جهولي
ٻِي تان ٻولي ھَڏ نہ ٻولي
ڦيريون ڏئي پِرين کي ڦولي
ڇوھؤن پاڻ ڇَپَر کي ڇولي
گورَن رَند ڏسِي سِرُ گهولِي
ڳڙَ ڳڙَ ڳوڙھا ڳاريو ڳولي
ڏونگر ڏرڙ ڏکوئِي ڏولي
قادر شال قريبَن ڪولي :
ڪندو گام ٽَڪَر کَؤن ٽاري.
پھريون کانءُ پھاڙَ پُڇيائين
ھِت ڪي ويٺا ھوت ھَنڌائين
ھَر ھَر توکي سُرت سڻائين
ڪي ھئا رات توئِي وٽ سائين
ڪَر ڳَل الله لَڳ اَلائين
ٻيو ھَڏ سور نہ سَنگ سليائين
مون کي مُحبن ساڻ مِلائين :
عاشَقِ ھَي ھَي ويا آزاري.
پوءِ تان ٿيڙس جبل جوابِي
ڀِنيءَ ليلَ لنگھيا بشتابِي
ساڳيين سارو ساٿ ثوابِي
سي سڀ ھُئڙا گُل گُلابِي
وڄندا وِيڙا رات ربابِي
اصلوءِ اَڙٻنگ ھئا اَعرابِي
توسان ڪِيائون خام خرابِي
اوٺي عين ھئا عاذابِي :
ھتؤن ڪاھ اَڙاھ اَنڌاري.
ڏونگر ڏَسُ چُڪيءَ ڇَڏ ڏيئي
تو وٽ رات تنين ڪا پيئي
آھ ھي وَسَ تنين کؤن ويئي
ڪِي تان لنگهيو ساٿ سنجهيئي
ھاڻي حال سُڻج مون ھيئي
ويَڙس ڏک وڏو ھي ڏيئي
ھُو ھُئا ڏاڍا سُپرين سيئي
جانب آھن منھنجا جيئي :
ماري آھ ويا آ تاري.
حَجر چَيَس آھي ھِنيڙي ھاري
جي تون محبوبن جي ماري
آھي عشق سَندُءِ آزاري
وجهج ڳَلِ ڳچيءَ ڪا ڳاري
مون کي تِر نہ ڪج تَڪراري
پُٺِنِ ڪاھ نہ ٿيءُ قراري
اَٿئي بِرھ بلوچي باري
يَڪدِل کانئن مَنگجِ ياري :
ويندئِي عشق نہ ھڏ اوتاري.
ڏونگر ڏيرن ڏي ڏَس ڪوئِي
اَوڙي روحَ نہ ٻيو رسُ ڪوئِي
ناھي ويچاريءَ جو وَسُ ڪوئِي
لاھي ڪونہ ٻيو ڪَسُ ڪوئِي
ناھي جانبَ جو جَسُ ڪوئِي
ڪُٺي غَم ڏِسِي ڪَس ڪوئِي
خاطِر منجهہ نہ پيس خس ڪوئِي
وٺي درد ڦِري ڏس ڪوئِي :
بيٺِي عِشق مَنجهؤن اوساري.
چُڪيءَ چوٽ وڻِي ورچاٽي
وِيڙا وِرھ توئي سان واٽي
آندي عِشق تڏھن اورھاٽي
ڪُٺل ڪيچ وڃج ڪنڌ ڪاٽي
پِيتُئي زُھر منجهؤن گُهٽ گهاٽي
توکي آندو عشق آڳاٽي
ڳولج ڄامُ پنهونءَ گهِر گهاٽي
ھَي ھَي لَعلَن ويو لوھاٽي :
ھُئڙي جن جي ھِيءَ اَجهاري.
ھَي ھَي ماري عشق اَميران
وٺِي وِرھ وَڪيل وَزيران
توڙؤن ھِيئن لِکيون تقديران
ٻانِهن ھٿ ٿيون تقصيران
ڏاڍيون عشق سنديون تڙ ڀيڙان
پُٺِيءَ منھنجي بِرھ بَھيران
ھَلَن ھُت نَڪي تدبيران
مون سان سندين سوز سفيران :
ورتُئي ورھُ ڪنھين وَڻجاري.
اَول بابين برھ پَڙھيائين
تنھن پوءِ سورن منڍ سَڙيائين
سَسئي ساڻُ فِراق ڦَڙيائين
اَصلؤن ڪيچن ساڻ ڪَڙيائين
جَڙان جيءَ ۾ جال جَڙيائين
تيلهان مٿي روھَ رَڙيائين
مَحبت منجهہ مريض مَڙھيائين
توڙؤن غير خيالَ تَڙيائين :
پيئي ھَٿ بِرھ ھاڪاري.
ھِيءَ دل لالَنُ وِيَڙسُ لُٽي
وِڌسُ ٻاڻَ ٻروچَ جِي ٻُٽي
وَرَکؤن شالَ فقير نہ ڦُٽي
ڏُنگر ڏُک چَريءَ کي چُٽي
ڪيائين ڪيچن منزل کُٽي
آنديُس عِشق گهڻيري گُهٽي
مٿو پيرَ ڪرايون ڪُٽي :
ھَي ھَي ڪيو ٿِي سَا ھُونگاري.
وَرَ جا وِرھ پياريَس وَٽِي
توڙي سسئي سورنَ سَٽِي
تَنِھن دل ڏانھن نہ مُحبن مَٽِي
چوکو عشق نہ آھي چَٽِي
سُورن سوز کِلڻ کَؤن کَـٽِي
مُحبت کانءُ نہ گهايل گهٽِي
سسئي سوزَ فِراق جي ڦَٽِي
ڀائين پَٻُ پَٽولا پَٽِي :
روئي ڦوڙائِي جان ڦوھاري.
لوٺِي بَڪ مٿي ٿي لَتِي
ڊوڙي تيزَ منجهارؤن تَتِي
محبت مَنِ تنھين جي مَتِي
وڃي ڪيچ وِرھ مون وَتِي
گهوري گامَ گهڻيري گَهتِي
ڏکَ جي چِتِ ھنيائون چَتِي
روئي ريتِ تنھين سڀ رَتِي
ڄاڻي پَٻ سَڀو ھڪَ پَتِي :
عاشِق عِشقَ منجهؤن اُڇنگاري.
ھَرڻـيُون کِيرُ پيارڻ آيس
ڪِر ھَڙ دانھن ڪري سَڀ کانيَس
ڪوڪن ساڻ ڇَپَر سڀ ڇانيَس
ڏُونگر ڏکَ منجهارؤن گهايَس
ڇُلنگيون عشقَ ڏکن ٻُٽ لايَس
ڳالهيون ڪيچ ڪيچيڙن ڳايَس
بَر کي بِرھون بازر ڀايَس :
حِجَر ڳاريَس ساڻ ھُوڪاري.
ھَي ھَي ھوتُ ڪري وِيس ھولِي
تنھن محبت ٻاروچي جِي ٻولِي
ڏونگر حُبؤُن ڀاين ڏولِي
ڪوھيارَل جِي ٻانِهي گولِي
ساٿي پَٻِ پِرينءَ جي ڦولِي
تنھن تا جانبَ تان جِند گهولِي
روئِي ڪيائين ڇَپرَ ڇولِي
سَنگ جِي راھ ڪيائونس سولي :
نيندس ڪيچي نالِ قطاري.
منجهؤن نِينھن ھنيائين نعرو
سُڻندي سير سڙي ويو سارو
منَ ۾ محبت وِڌس مارو
ڪيائين واري اتي وارو
اَندرؤن عشق ڏنس اوٻارو
ڏيئِي مَٿي سَنگ سَرارو
ڪائين مانَ ڏسان ڪوھيارو
محبت ريءَ آھي منھن ڪارو :
”سچيڏنا“ ڪونہ سنڀاري.
مٿي روھ چيائين روئي
ھيءَ ڪَلَ ڪوھيارلَ ڏئي ڪوئِي
عاشقِ تنھنجي عشق اندوھِي
محبت مَنجهہ ھَلاڪِي ھوئِي
لڳِي لالَن تا لَڙھ توئِي
ٿوڙؤن سُورَ وِڌائين پوئِي
ساٿِي ٿيُس ”سچيڏنا“ سوئِي
جانبُ آھيس جِيءَ جو جوئِي:
قادِرُ گڏُ تَنھين سان ڪاري.
ھيءَ جا ھِنيَڙي ٿي حيرانِي
محبت مادُ ڪَئي مَستانِي
دلبر ڪاڻ ھئي ديوانِي
باقِي نِينھُن رھيُس نِيشانِي
ڪيَڙي فوج فِراق جي فانِي
ڪيائين ساھ سَريرُ قرباني
گَڏبُس شالَ جَبَل ۾ جانِي
ٿيندُس رَحم اُتس رحمانِي :
آئِي ھيٺؤن نِينھن نغاري.
محبت محبوبن جي ماري
ڪا جا باھ ٻاروچَلَ ٻاري
ڳالهين ڪيچيڙن جي ڳاري
ڪيائين جانِبَ تَؤن جِندُ واري
منجهؤن ذوقَ چيائين زاري
ھِيءَ دل آھي سڄڻ تَؤن واري
ڪُوڪان ڪوھ ڪري ڪوھياري
توڙي وِرِھ ڪئي ويچاري :
راتيان ڏينھان گهنگهر گهاري.
مٿي روھ ڏسو سا رَمڪِي
ڪا جا عِشقَ چَکايَس چَمڪِي
ڏسِي سُڃَ نہ دم ڀر ڌمڪي
محبت مُور نہ ڪامِڻ ڪَم ڪِي
گوندر وِچ گُذاري غَم ڪِي
ھاديءَ جانبَ سان نئين جَمڪِي
تنھن تان تانگهہ نہ تِر ھڪُ تَمڪِي
مٿس وڄُ وِرِھ جي چَمڪِي :
تنھن جي شور وِڌي شوڪاري.
چڙھندي چُنج نہ عاشق اَڙڪِي
ڪا جا فوجَ مٿائنس ڪڙڪِي
لڳِي لعلَ پُٺيءَ سان لڙڪِي
لڳِيس باھ بِرھ جِي ڀڙڪِي
جوھَر جوشَ سَڄَڻ جي جهَڙڪِي
رنجيءَ روھ اُتؤن جا رَڙڪِي
سارو سَنگُ پيو سَڀ سڙڪِي
ٽَڪرُ سڀ پيو تان ٽَڙڪِي :
اھڙو سوز ھلِي سينگاري.
جانِبَ ڪاڻِ ڇڏيائين جايُون
فوجان عِشقَ اڳيانئُس آيُون
ڪلان ڪوھَ سَنديَسِ ڪَھڪايُون
سڀئي وِرھ وِساريُس وايُون
وڃي خاڪَ لِڱن کي لايُون
تنھن جي سوزَ ڇَپَر سڀ ڇايُون
روئِي روھِ ڏنائين رايُون
پيان پٻ چڙھي ڄَڻ پايون :
اھڙو عشق ھَلي اختياري.
ڇَپَرُ ڪا نہ ڇڏي سا ڇوري
جنھن تان گهوٽَ اُتَؤن جِندُ گهوري
جا ڪِي پورَ پرين جي پوري
ھيڪَل ھوتُ نِھاري ھوري
ڳولي تَنين جنين ٿَر ٿوري
لُؤن لُؤن قابو لڳيس لوري
ھُئڙس جهورَ برابر جهوري
تنھِن جي ھٿ سڄڻ جي ڏوري :
اِنهيءَ ڳالهہ وِڌي سا ڳاري.
آھي ريءَ عجيبَ اُٻائون
اَچي شالَ ڪوھيارل ڪائُون
جنھن سان لوھِ لڌيون ھُم لائوُن
ھَي ھَي جَت وٺي ويا جائُون
تنھن تان ڏَس پُڇي ٿِي تائُون
ننڌر ھيءَ جا نال نہ نِيائُون
تنھن جِيون زِيلان ھُت سُيائُون
ھِھڙُس ڏونگَر حال ڏٺائون :
ويچاري ٿِي تونگِ تنواري.
موٽي چاھ پرينءَ جي چائِي
تَنھن ڪا ڳالهہ محبت ڳائِي
ڇَپَر سَڀ ڪيائين ڇائِي
ڏاڍيءَ تِکَ تَنھين جي تائِي
”ويجهي آيس“ ھُئڙس وائِي
روئِي روھ ڏنائين رائِي
گهِٽِن منجهہ قلم گُهمائِي
تان تان اوڏي وَسئون آئِي :
آيُس مُحبُ اڳيون منھن پاري.
ڪُونجن ھَٿ مُڪائين روئِي
دانھن ڏوگهہ منجهارؤن ڏيئِي
سا تان ڪَنِ سَڄَڻ جي پيئِي
اُٿي ھليا ھوت ھَنڌيئِي
جانبَ جِيءَ گُهريا ھَسِ جيئي
آيس سَڄَڻ پاڻَ سنجهيئِي
جن جي ڪاڻ ويچاري ويئِي
وڃي ڪيچ اُھا ڳل پيئي :
پنهون پِريَن گڏيو غم ٽاري.
سسئي ڄامُ پنهون ھڪُ ھو تان
ڪامِڻ جانب ڳوليو جو تان
ساڳي پاڻ پنهون ھئِي سو تان
ڀڃي ھيءَ ڳجهارت ڪو تان
ڇاجي ڪاڻ ڪَرين ٿِي ووءِ تان
ڇَپَر ڳولي ٿِي سا ڇو تان
”سچو“ دَست دُوئِيءَ کان ڌو تان
ساڄَنُ ڪيئن صَحِي ڪَيو تو تان :
پَر جي عشق اَچِي اوجاري.
آھي ”ڪُلِّ شَيۡءٍ“ سو ھادي
”خَلَقَ الۡاَشۡيَاءَ“ کَؤن آبادي
”وَھُوَ عَينُھا“ ٿِي آزادي
واندِي غير ڪَنوُن ھيءَ وادي
لَٿا شَڪ شُبھا ٿِي شادي
”سِري سِرہٗ“ ٿِي اِمدادِي
جنھن کي سَمجهہ تنھين کي تَعدي
سوئِي مَرد نہ آھي مادي :
سَڀ وِچ صورتَ يارَ دي پياري.
پَنھنجي پاڻَ ڪري ٿو وائِي
تنھن تان ڳالهہ اھا ڳالهائِي
ڪافر مؤمن صورَتَ سائِي
انهيءَ رَمزَ ڏنائين رائِي
جانبَ ڏسُ ڏنو ھي جائِي
”فاَيۡنَمَا تُوَلُّوۡا“ آيتَ آئِي
ٿيڙو اَڄُ بَھاني ڀائِي
اَحمد وحي ھِڪو ھِڪ ھُئائِي :
”احمد“ ”اَحد“ ھُئا اِسراري.
”عَرفتُ رَبِي بِرَبِي“ آيت آئِي
نوبت ”اَناالحق“ وڄائِي
”اَعظمُ شَانِي“ رَمز رلائِي
ڪِيَڙي ”لَو ڪَشفَ“ اُجرائِي
”يَسمَعُ يُبصِرُ“ آھي ھِڪڙائِي
”بِلا مِيم اَحمدُ“ اِھا وائِي
”اِني اَنَا الله“ آگاھِي
ھُئڙي صُورت ھِڪ سڀائِي
سوئِي بندو سو مولائِي
سوئِي ھيٺ سو بالائِي :
عالَم اَلله مون اِظھاري.
ظاھِر سِجُ تہ سڀ ڪنھن جائِين
ھيءَ ڀي رَمز تون دل سان لائِين
تون تان آئينو ٿي آئِين
پنھنجو پاڻ ئِي ۾ مُنھن پائِين
”مَين“ کي ڇوڙ تہ ٿِيون ”سائِين“
ڀولو مور نہ ھن ۾ ڀائِين
توکي صَحِي سَچ سُڻائِين
ڪا شَي ناھي بِنا حق ڪائِين
”ڪُلُ شَيءِ ناطِقءُ باالحق“ ڳالهہ اِھائي ڳائِين :
ھَر جا پاڻَ غَنِي گُفتاري.
تون سَمو سردار آءٌ ميئي مھاڻي آھيان
تنھنجيءَ شفقت مِھر جو آھي ڪو نہ شُمارُ
گنديءَ گاندَر گهر کان ڪيو ساري عالم عارُ
مٿي تَنھن مَدارُ تو ساريءَ ڪينجهر رکي.
تون سَمو سائين آءٌ ميئي مُھاڻِي آھيان
مون لَڄ رھائين جو پَلءِ لڳيس تانھنجي.
آءٌ ميئي مُھاڻِي تون سَمو ساري سَر جو
قرب منھنجو ڪھڙو ڄاڻيو ٿو ڄاڻِي
کارِي سرِ کنيم ٿي ڇِڇيءَ کِکِيءَ ھاڻِي
راجا تنھنجي راضَ سان ٿيس راڻِنِ جي راڻِي
تو سَما سِيباڻِي نہ تہ ھيس بيھودي بڇڙي.
ڪلسا ڪلوري ڪِنَ ڪالورا ڪينجهرين
پيھي وڃي پَن ۾ ڪَنِ ٻُڪين ٻُوري
روز تنِي کي راوَ ڏنھن ٿيا چانور آئون چُوري
جي ھيون اڌوٻَنڌ ۾ سي ڪن ڪپڙا قصوري
ھيٺ مَٿي تَن ٿي ڍڪيون سالان سموري
واسِيا وتَن ويسَ ۾ ھُيَن کُھنبي کَٿُوري
ڇڇِيءَ کِکِيءَتارِ جي سي اَپَر عَطوري
ٿِي مُلڪين مشھوري سَمي جي سُھاڳ جِي.
پيرَ آئون مُنھن نِيرا پاڻيءَ پوندا جَنِ ھئا
سي اڄ ٻَڌيو وتن سِرَ تي چاھ منجهؤن چِيرا
ماڻِڪَ موتي مُنھَن تي ھٿ تَنھين ھيرا
ڪاتَ سڀئِي ڪِيرا سُگهَڙ سَمي ڄامَ جا.
وَھين وَھلَ لَپيُون ٿي پيٽَ پاريا تنِ جا
ڏنيون ڏُٿ ڏُپَ جون ٿي جهَٻيرن جهپيوُن
کِکيءَ خاطِر ڌَٻيريون ڌُٻَن منجهہ ڌپيُون
جي کائِن پَٻڻِ پَپيون سي چُوريءَ تي چَريون ٿيون.
جي جهاڳيون وتَن جهاڳَ ميئون ڪارڻِ قوتِ جي
سي اعليٰ درجي آنديون سَمي جي سُھاڳَ
مَنڇر مَھا وچ ۾ ڪَن رنگيليون راڳَ
ھُئا حال جنين جا ھھِڙا تَن تي ڀلي ڪيا ڀاڳ
ڪينجهر ٻن ڪنڌين جي ٿي ھٿ اُنھن جي واڳَ
ھِيرا ۽ ياقوت ٻيا اَڄ اُنھن وٽ اَجهاڳَ
ٻيا ڀِي لَکين لاڳَ تنھن ڏُليُن کي ڏيئي ڇڏيا.
بيحد ڀڳوڙيون ھُين ڊولِ نہ ڪنھن ڊونڊيون
ناپي ڏُٿ آئون ڏُپَ جون ڪن خرارين کوڙيون
ٻُوريءَ ڦرھا ڦَريون اچن ملاحيون موڙيون
جوڙيون سڀ جوڙيون ڄامَ تماچيءَ تن جون.
ڊولِ نہ ڪنھن ڊونڊيون پَر ھُيون سَمي جي سھاڳَ تي
ڪينجهر سنديءَ ڪنڌئين ڪَنَ ٽوريون آئون ٽونڊيون
چِڪَ جيھون چونڊيون ٿو ڄام وھاري وَٽِ ۾.
ھُيون لَڱين ليڙيون مُنھن نہ موچاريون
سي ٿو ڄام وھاري وَٽِ ۾ ڪري ملاحن ميڙيون
ٿو ڀڳيون جوڙائي ڏئي ٻَھڳڻ تَن ٻيڙيون
وٺن ماڻِڪ موتئين تنھن کؤن جهَٻيون ۽ جهيڙيون
توڙي اِھڙيون اَويڙيون تہ ڀي سَمي ڄام سُھائِيون.
جَن ٿي پالِيا پيٽَ ڪُمنَ ڪالورَن سان
سي ٿا تيل ڦليلَ سان ٿيون مَلائِن ميٽَ
ڄام جواھِر جي ڪري ٿو اُنھن پارِ اُميٽ
ڪَئي لاکِيڻي ليٽَ سَمي مير مُھاڻن ڏي.
ھئا وڏا جَن تي ويلَ ٿي قوت مِليُن ڪين ڪِي
خاصين سي خوراڪن تي تان ڪَن مُھاڻيون ميلَ
مِڙي جُڙي پاڻ ۾ ڪن سيلابين سيلَ
پوءِ لاٿا ڄام لُطف سان زبونِن تَؤن ذيلَ
تن سي تيل ڦُليلَ اڄ عطر گاڏڻَ اوتيا.
جَنھين اَڌوٻَنڌِ ھُئي عُمر سَڀائِي اِھڙي
سي سَمي جي سُھاڳ تي آيون ڏاڍي اَنڌِ
تنين جي طولان جيون پيون ھاڪان ھنڌو ھنڌِ
ڏُلِيون ڏوليين چَڙھيون پيرين پَوَن نہ پنڌِ
سَڀ اَندامين سَنڌِ جَڙيون جواھِر ۾.
چولِيون جَن چِڪِ ھُيون اَڄ ٿيون لالين لائُو
جُتيون جَڙائو پايون وتَن پيرَ ۾.
نوريءَ نادرڄامَ کي ڪي چَکايون چاٽيون
تنھن کي ڏسڻ سان ڏياريون ڪنھن ڦِڪَل ڦيراٽيون
وٽان سو واٽيون ٿو ڏئي ڏھاڙي اُن کي.
ھون مَڪَ ھِڪَ تُرارُ چار تُرارا موتِئين
تنھن برابر نہ ڏيان توڙي ڏين جال جَوھارُ
جو پلءِ پِيڙو ھھڙو مھاڻِيءَ مَڻيارُ
تنھن مَرُ ڪينجهر ڀَرِ قَرارُ جنھن ڄارو ڄام ڪُلهي کنيو.
تارازيءَ جِي توري مَڪ موتِنِ تي نہ ڏيان
ٻيڻا ٽيڻا نہ وٺان ٿوري نہ ٿوري
گهوري آءٌ گهوري جو ڄارو ڄام ڪُلهي کنيو.
مَڪَ برابر نہ ڪريان ماڻِڪَ موتِنِ ساڻُ
سَمو ڄام سُڃاڻُ جنھن ڄارو ڄام ڪُلهي ڪيو.
مَٿي جَن مُوڙا ھئا ڄارين گندئين گودڙئين
بئنسر بئينان زر جا تن جهاٻا اَئون جُهوڙا
جَن ٻانھين ڪُلهين ڪِين ھو تَن چُوڻِ تائين چوڙا
سمي جي سھاڳ سان تن ننگن نپوڙا
ڪوڙيون ۽ ڪؤڙا سچا سمي سڀ ڪيا.
رنگ ڪاري روُيون ھيون مڙني مَلاحَن جِيون
سي کنيون کارَن ۾ اَچن دَرا ۽ دُويون
جِت بيحد بدبُويون اُت الله عطر اوتيا.
ھڪ دَرا ٻي دُوءِ پيون گوجان مارنِ گانگَٽيون
تَن مون کِکيءَ جِي اَچي برابر بدبوءِ
اچي مُشڪ عطر جي اَڄ منجهانئن خوشبوءِ
رنگ سوني جِيءَ رُوءِ صورت انھين سُوھڻي.
منھن مِٽيءَ ميريون ھيون بيھوديون بڇڙيُون
گهِڻ گهِڻ نورِيءَ گهِنگِرو ڇِم ڇِم ٿيون ڇيريُون
سمي پاڻ سھاڳ ڏئِي ھِي جي ھُنَ ھيريون
لوھاڻِيون لوريون پارسَ لڳي سون ٿيون.
پارس لڳي سون ٿيون لَوھاڻيون لوريون
جَهلَ جهُڳن کي ڪانہ ڪا وَريون ۽ ويريون
محلين رَھن ميرَ جي مُھاڻيون ميريون
سمي ڏنا سُھاڳ کي سَھجَ ۽ سيريون
ڪوجهِن مان سھڻيون ٿيون جهٽ پَٽ جهٻيريون
تماچيءَ تيريون ڪينجهر جون ڪِنيون کڻِي.
مُنھن مِٽيءَ ميرا ھئا بيھودا بڇڙا
سمي جي سُھاڳ تي ٿيا گاندرَ گُنيرا
ڏسو ڏھاڙي ڏئي ٿو در تنين ديرا
ساجهُر سويرا ٿا کائِن طعام خوشيءَ سان.
تَرڪو جَن تَريون ٻيا ڪونئر ڪُڙھيون ڪَڇ ۾
تَن اَڄ لَڙھان لَڙڪن موتئين ٻيون سنديون سون سريون
زيور اَئون پازيب ٻئا زري بافَ زريون
ڪينجهر ٻئِي ڀَريون اُنھن کي انعام ٿيون.
جَنين دُوءَ دَرا ڪَڇين ڪُمَ ۽ ڪُوڻيون
سي مٿي پيرين بَرھنہ ھئا گانَدرَ سَڀُ گَرا
اُھي پاھان پاڻ ڀَرا ٿيا سمي جي سُھاڳ سان.
جي ڪونئر ڀَرن ڪُمَ تن ناتو ناپي سان ھئو
تَرِن جا تن تار ۾ ٿي رَوان ڪِيا رُم
پوءِ اچي تماچيءَ ڄام جي پئي در تنين جي ڌُم
جي ھئا گوشائت گُم سي پلءِ لڳي پَڌرا ٿيا.
بِھَ ڏوڏا جَن ڏاجُ قوت جنين ڪُمَ ڪوڻيون
انھن جو اَحتياج ٿو تماچِي ڪيڏو ڪڍي.
نہ ڪنھن رُوءِ نہ رنگ ھئا بيھودا بُڇڙا
اَڄ پڻ انھن جي ٿيا پيرن ھيٺ پَلنگ
مِياڻيون معافي ٿيون نہ اَبوابَ نہ اَنگَ
پَٽُ اوڍين اَڙٻنگ سي سَمي جي سُھاڳ تي.
پوءِ ڪِيُون لَسَ پَلا ٿي مُھاڻن ماريا
لَکَ ھزارين حاڪمين ٿي کاڌا تَن کَلا
ڪُڙھِيون جن ڪَنڌن تي سي ٿيا لڳي ڀاڳَ ڀَلا
دمڙي تَن نہ دَستَ ۾ ھئا ٺھريَل ڪين ٺَلا
اَڄ مَيئن جي گهر مالَ جا ٿيا ٿَم ٿَلا
پَر ھُيڙي اکڙين ۾ ڪا جا مِيَي ڪَلا
ڪينجهر گهُمن لاڏڪِيون ڪَيون رسَ ڪَلا
اَگلا جي سَگلا سَمي نانوَ سُڃاڻبا.
حَريران ۽ حُلا ڏنا ڄام تہ ڄارِنِ وارئين
جي ھيون اَڌو ٻنڌن ۾ تَن چوتِيون چُوڪُلا
ڪينجهر سَنديءَ جاءِ تي تن بنايا بَنگلا
اَگلا جي سگلا تا سَمي نانو سُڃاڻبا.
ڪينجهر سنديءَ ڪَنڌئين رھن ڀريون جي ڀَڀُور
تن ميئن مٿي آئيا سالو ۽ سالُورَ
چڙھيو سا چَؤڏول ٿي حُڪم ھلائي حُورَ
راتو ڏينھان راءَ جا ٿيا مَلاحين مَذڪور
سي حاضر منجهہ حضور وھن تماچِيءَ ڄامَ جي.
تون سَمو سرتاجُ آءٌ ميئي مُھاڻي آھيان
لاٿَئي پنھنجي لُطفَ سان اسان کؤن اَحتياجُ
ڪينجهر سارو تو ڪَيو مون مييءَ سندو محتاجُ
تنھنجو مون ڏنھن راج مون ڪيھي ڪاڻ ڪُڙم جِي.
لانگوٽيون لاشون ھيون وَھَ وَھلَ جي وچ ۾
سي پلءِ لڳي پوءِ ڄامَ جي ٿيون خوراڪين خاشيون
لَعلَن ياقوتن جون وَٽن ڪينھن ڪَماشون
جن پاسا ھِريل پَنِ تي تَن فرشين فَراشون
تا ڀِي تماچيءَ کي ڪن طرحين تلاشون
روءِ ھيون راشون پَر سمي ڄام سُھاڻيون.
ھئا خامَ خسِيسَ ڪينجهر سنديءَ ڪَنڌئين
سي مورائو مَڇيءَ جا ھَم ڪُل حريصَ
تڏيون تنؤريون تن کي پاٿاريون سڀ پِيسَ
جڏھن ٿِي تماچيءَ جِي ميئَن سان مجليسَ
سي سون رُپي سرسا ٿيا لَٿن ھڪ ٻئي جي ھيسَ
واتين ڪري ٿو اُن جِي ھر ھر ڄامُ حديثَ
مھرَ آئون شفقت جي ڏئي اُنھن کي آسِيسَ
تَن سان ڪير ڪَريندو ريسَ جي سَمي ڄام سُھاڻيون.
جن واتين وَھُ وھَلَ بانس آئِي ٿي بُڇڙِي
تَن ويھاري وَٽِ ۾ ڪيا شاھ شُغل
اُھي چڙھيا پالڪئين آھي سڀُ سَھَلَ
جتي جهَٻيرن جهوپڙيون ٿيا ماڙيون تِتِ مَحَلَ
سمو ڄامُ اَنگَلَ اَچيو اُنھن سان ڪَري.
ڇڇِيءَ جي ھُئي ڇَٽَ ٿي آئِي عام خلقَ کي
وَھِ وڃائي وَھَ ۾ ميئي مڃائي نہ مَٽ
نوري ڄام تماچيءَ سان کِلي چڙھِي ھُئي کَٽَ
سر لاڄو سَرپَٽ مَلاحِڻَ مشرو ڍڪيا.
جنِين ڦاٽوڙيون ھيون گنديون گودڙيُون
تَن ڀيريون بافتن جيُون جُنگ ڏئِي جوڙيُون
اُڇليو اُنھن ڏي وجهي سون رُپو روڙيُون
پانوَ پاسي ميَي جي قَناتان کوڙيُون
گهوڙا ۽ گهوڙيون ٿو ويٺو ڏيھاڙيون ڏئي.
نوريءَ ڪيو نازُ ٿِي ريجهائي راوَ کي
نِت نِت ڄام نيازُ ٿو اَچيواُنھن جو ڪري.
تون تماچي ڄامُ آءٌ ميئِي مُھاڻِي آھيان
ڏنو تو آرامُ ڪينجهر ٻِن ڪنڌيُن کي.
تنبوءَ جي طَنابَ اڄ کُتي ڪينجهر ڪنڌئين
ناد وڄن ٿا نادرِي ٻيا ڀِي رودَ رَبابَ
جِتي کِکيءَ کوڙَ ھئا قيما تِت ڪبابَ
وَتن مُھاڻا مستُ ٿيا ماڇِي بي مھابَ
تَن تؤن سڀ حسابَ مورائِين معاف ٿيا.
پَلَئہ مون پاتوءِ تون راجا لَڄَ رَھائيين
سَما سُڃاتوءِ ڪاملَ پنھنجي قُرب کي.
ڏُٿُ جَنين ڏوڏا پَھرڻ پاٻوڙا تَنين
پيٺا وَڃن تن جا گَپَ اندر گوڏا
سو پَٽن جي پِينگهُن ۾ تن لالُ ڏئي لوڏا
اُھي آڻيون اوڏا ٿو وير وھاري وَٽ ۾.
ڪوجهيون رنگ ڪاريون منھن نہ موچاريون اُھي
سي ڪڍيو ڪالورن جِيون سِر کَڻَن کاريون
ڪيئي کڻي اُن جيون ٿو تماچِي آريون
سي اَڄ سالون ڍڪِن سِرَ تي ڪُلهين ڪِيناريون
زور ڇڏي زاريون ٿو تماچي تَنِ کي ڪري.
لاڏڪيون لاڏ لُڏَن ڪينجهر سنديءَ ڪَنڌئين
ڪاريون ٿِيون ڪُڏَن سَمي جي سُھاڳ تي.
ڏُلِيُن کي ڏولئين ڄامَ تماچيءَ چاڙھيو
لَعلان زمردَ تَن ڏئي ٿو جواھِر جهولئين
زريءَ ڪَلاباتَ جا تَن چِڪَمَ تي چولئين
ڇڻڪائي ڇولئين ھيرا لَکان لَکنئين.
ھئا لانگوٽِيا لَول ڪوجها ڪنھين نہ ڪَم جا
تَڏي مَڏي ڪانَ تَن سي ڪَن جهَروڪين جهُولَ
فَرش فُروش اَئون غاليچا ٿو ڏئي تَنين کي طُولَ
مَڏيون مال ڏسي اُھي غمزا ھڻن غُول
قَدرُ تَن کي ڪھڙو جي آھن اولَجَلُولَ
پيا اِھڙي منجهہ اَلُولَ تِن ڄاريون ڄار وساريا.
ڪؤنر جَن ڪُڙھيون ھُيون ھميشہ ھَٿ ۾
سي لوڙھن جي لَڙھ لءِ ٿي لُڙئي منجهہ لُڙھيون
جهُڳن جهَل نہ اُن جي ڪونتلَن ڪُڙھيور
ڪي وَتَن ڇيڪ ڇُڙھيون ڪي تازي طَويلن ۾.
ھُيون لَسَ لانگوٽيون پاڻِيءَ پوندي جن جيُون
تَن مِياڻيون معافِي ٿيون ٻِي ڇَر سَڀا ڇوٽيُون
اُن جون کڻي ڪيتريون ڄام سَمو ٽوٽيُون
جو ميئون ريجهائي راوَ کي ماڻَن سان موٽيُون
کَريون جي کوٽيون تہ ڀِي پيون پلئہ ڄامَ جي.
ٿي پُڻ ھُوءِ ھُپيون پورھيو ڪَندي پَن ۾
لِيڙَ نہ جن لِڱن تي ٻاھين ڪَنين ٻُٽيون
پَلئہ لڳِي پوءِ ڄامَ جي ڇِيھن کانءُ ڇُٽيون
اُنھن لانگوٽِنِ لُٽيون ٿي مُھران لَعلان لاڏَ سين.
بيھودا بي آب ھئا اڳي ڪينجهر ڪنڌئين
پَلئہ لڳي پوءِ ڄام جي ٿيا تنھن جا جوڙَ جوابَ
ٻِيا سَڀ حرفَ حسابَ مَلاحَن معافِي ٿيا.
پيرين اُگهاڙي جي گهُميون تن لڳيون سَو سُتيون
ساڻ جڙاوَ جُتيون ٿي ڏنيون تماچيءَ تن کي.
مُھاڻيءَ مَرڪُ جان تماچي طُريلُ ٿيو
مَٿي مييءَ گلابَ جو ٿو اوتي پاڻ عرقُ
ڪيائين ڪونہ فَرقُ پاڻ گڏيائين گاندرين.
جَنِ مَون بُڇڙي باسَ آئِي ٿي عامَ کي
تن سان سَمي ڄامَ جا ٿيا ايڏائي اِخلاص
ٿي عامَ نہ ڏٺو جن ڏي سي ٿيا خاصاً خاصُ
عطر عَنبير ڪچور جا اُھي وَڳين ڏيَن واسَ
لَکين ڪن لباسَ زريءَ آئون زَربافَ جا.
تون سمو سُلطان آءٌ ميئي مھاڻي آھيان
تون مون ڏنھُن مِھربانُ مون ڪيھي ڪاڻ ڪُڙم جِي.
ڪَڍيو ڪالوڙا ٿي آندئون اَڌوٻَنڌ ۾
جن پيرين لِتَر ڪونہ ھو سي ڪن جڙائو جوڙا
تن مُھران سون سَمو ڏئي ٻيا رُپي جا روڙا
ڏيھن ۾ ڏوڙا ٿئا سَمي جي سُھاڳَ سان.
ٿِي لانگوٽِين لوڙَ پِيو ڍويو ساريءَ ڍَنڍَ ۾
ناپي ۽ ڏُٿ ڏَپَ جا آڻيو ڪَنِ اَروڙَ
تتي مُشڪَ عطَر ٿيا ھئا جِتِ کِکيءَ جا کوڙا
سي ڪن ڪِينارئين ڪپڙا ٻيا جواھِرَ جوڙ
مَٿي ٻَنديءَ موڙ گهِڙيو تماچِي تَن ۾.
مَڪَ برابر نہ ڏيان توڙي ڀَرين موتئين ماڻِ
جو مون ڪميڻيءَ ڪاڻ ڄارو ڄامَ ڪُلهي کنيو.
ڄامَ کنيو ڄارو مُرڪِي مَلاحن جو
تيلھان مَڪَ مٿي موتِن جي ڏيان ٽِيڻو تُرارو
سڀ ڪينجهر ڪنارو مُھاڻن معافِي ٿيو.
موتي مٿي مَڪَ جي وٺان نہ ٻِيڻا
ڀِي برابر نہ ڪريان جي ٻيڻا ڪِي ٽِيڻا
اَسين تا ھِيڻا پَر ڄارو ڄام ڪُلهي کنيو.
مَڪَ موتين تي نہ ڏيان توڙي ھُئن ڀاتون ڀاتِ
ڪوجهِي مان ڪَم ذات پَر ڄارو ڄامَ ڪُلهي کنيو.
پَلئي لڳِي آھيان آھِيان اَياڻِي
سَمي سُڃاڻِي ڄرو ڄامَ ڪُلهي کنيو.
ھئا ٽولا ڪين ٽوٽَ پر نادر ڄام نوازيا
جَن ناپا لوڙھ ڪَلور ٻيا ٿي ڦَڪيائون ڦوٽَ
سي اڄ کِيا وَتَن خمارَ ۾ اَٺئِي پَھرَ اَلوٽَ
ڪينجهر ٻِن ڪنڌيُن ۾ ٿيا لانگوٽيا لَک لوٽَ
پينگهن آئون سُک آسڻَين ڪَن جَهٻيرا جهُوٽَ
ھِڪُ ڪُلهين ڪونئر سئيل ڪَن ٻيا منھن لائِن منھن سُوٽ
ڇِڇيءَ ھاڻن ڇوٽَ ڪيون مَرد مِياڻيون.
جن ٿي ڦَڪيا ڦُٽَ ٿيا ڪُلين قيمَن ھيروان
اَڄ تَن دُشالا سِرَ تي ٻيون شالون ٻنڌَن ٻُٽَ
زمرد آئون ياقوت جِي ٿي لَعلين ھيرين لُٽَ
سَمي سڀ معافِي ڪئِي تَن ساٽِن تان سَٽ ڪُٽَ
لَٿا ذِيل اُنھن تَون ٻي ڪُلِي ٿِين ڇَرَ ڇُٽَ
عيبَ ڏسِي عامَن جا ڪيائين ڪان اُپَٽَ
اُنھن ڄامُ اُکُٽَ موتي ماڻِڪَ ٿو ڏئي.
ھيٺ مٿي پوتِي ماڳين مھاڻِنِ کي
پاڻيءَ پوندي تَن ھُئي چِڪَ جيھِي چوتِي
اڄ گاندرِ سِر گلابَ جي ٻي عطر عنبر اوتِي
مُنھن لَڳُس موتِي تان جهولي ٿِي جواھِرَ ۾.
ڄارو ڄام کڻي ٿو مُرڪيو مَلاحن جو
زريءَ آئون زرباد لَئي ٿِي ڇُڳير ڇَڻي
سَھجَون سون رُپا ڏئِي ماڻِڪَ ميَي مَڻي
خِيما خوب قناتان ھيجَون تِتِ ھَڻي
ڳاڻاٽي نہ ڳڻي ڏي جالَ جواھَر تَنِ کي.
تماچِي طُرا ٿو سڏيون ٻڌائي اُن کي
سي شوق وَتن شِڪار تي کنيو زور زُرا
ڪُڌائِينِ ڪُرا سي ٻنهي ڪينجهر ڪَنڌئين.
راتو ڏينھان ڏِپَ ھو مَرَڪُ مَلاحن جو
ٿي ٻوڙيون وَھَ وَھل ۾ ڪئِي جَهٻيرن جهِٻَ
ھو روز جَنين جي رِٻَ سي اَڄ ڪُلين حلون ھيروان.
مُھاڻِيءَ جي من ۾ نہ ھو گِيرَبُ نہ گاءُ
نيئن سان نازَ ڪري ريجهايائين راءُ
سَمو سَڀنِي کانءُ وَٺي ويٺي پاڻ سان.
ھُئِي ويٺي بازر وچ ۾ ھُئا ھٿ کِکِيءَ ھاڻَس
دَرَن ڪاڻ دُٻَن ۾ ٿي ڀَنَ وِڌا ڀاڻَسِ
ھُئي مُھاڻِي ماڻَسِ پر ھِن سان ڪَرم ڪَريم ڪيو.
ٻيون ڀِي چار چُري ھَليون ٻڌي دعويٰ دانايُون
”ھلي تہ کِکيءَ کوڙ سان ڳَچ ڪِي ڳالهايُون
مضمون ڇا ھي مَلاح جو جنھن سان راءُ کڻي رايُون“
نوريءَ اَڳِيون نازَ مَون جڏھن چِٽِ اکيون چايُون
تڏھن سُھمجي سايون ٻولينديون ٻاتِيون ٿيُون.
لَٿو لانگوٽين جي پَکي ڄامُ ڄُلِي
مَنَهن مَنَهنِ پيون مَسندان جهُڳي پاس جهُلِي
ماڻِڪَ ۽ موتئين ڇولِي ڇولِ ڇُلِي
ڪِنجهرُ سڀ ڪُلِي ڄَڻ اَصليءَ کنؤن اَھڙو ھئو.
فارغ ٿِيَن نہ فِراقَ کَؤن ويجها ڪين وصالَ
گُم ٿِيڻ کَؤن گم ٿِيا نَڪا سُرت سنڀال
اتي قِيل نہ قالَ ”سچو“ صُمءٌ بُڪُمءُ ٿيا.
ساريَم اَڄ سَنگهارَ جن ڏٺي مون ڏينھن ٿيا
سي لَڪَ لَنگهي پيھِي ويا پانورَ منجهہ پَنھوار
ھَڻِي ويٺا پَکڙا ھُتِ سُکِ ٿي اُجَڙوارَ
جن جي ساہ سنڀارَ سي اَڄ پَنھوارَ پَري ٿِيا.
اَڃا ڪالھُون ڪالهہ ھُيس مارن گڏ ملير ۾
سي ڏينھن وِيڙا گذري ڄَڻ منجهہ خوابَ خيالَ
اڄ پرئين ڪنڌئين پکڙا جوڙي ويٺا جالَ
جن جي ساہَ سنڀال سي اَڄ پنھوارَ پري ٿِيا.
تڏھن مُڪئون جيڪَر مون ڏي خاصا خابَرو
لَھَڻ سُڌ سَنگهارِ جِي نَڪو پانڌِي پٺيائُون
پَر پَري شايد پنھوارَ ويا جو سُڌ نہ لَڌائُون
پَکا پانورَ ڪَنڌئين نئين ھيجؤن ھَنيائُون
ڇڏي مُلڪ ملير ويا ھُنَ تَرِ تيلهائُون
اِئين اُتائُون تہ ھِت ڏَرُ ڏريجو ناھ ڪو.
ڪڏھن ڏيھ ڏٺامِ ٿي ساعَتَ ساعَتَ سومرا
مارو ڪالهہ ملير ۾ پَر پَري اَڄ پيامِ
آھِن ڪينَ اُنهن رِيءَ اَکڙيون ۾ آرامِ
سَدا وتن سِڪنديون پَر سانڀڻ سُورَ ٿيامِ
سي پُڻ ڪين وِيامِ جَن سان ڳَرھيم ڳالھڙيون.
جي ھوند اُتيئي ھئا ماروئڙا ملير ۾
سُڌ لڌائون سِگهڙي حال ٻُڌي ھيئِي
پَر ٿَر چڙھي ويئي جيڪُسِ وَسئن ويڙھيچن جي.
پَنھوارن پيغامَ جيڪَر مُڪا تَڏھين
پَر مون کان اَڄ پَري ٿيا ويڙھيچا وريامَ
تيلهان مون ڏي نہ آيا ڏنھن سنگهارَن سلامَ
ھئا ملير مُدامَ پر ڪو سانگِن اَچي سانگُ پيو.
ھِيءَ وَس ڇڏيائون ھُن وَسِ ويا واھَڻِين
پَکا پانورَ ڪَنڌئين نَئين عُمَر اَڏيائُون
پَٽي اوريان پَکڙا وڃي ھُنَ ٿَر ھَنيائوُن
پانورَ سَنديون ڪَنڌيون وڃي اُتي واسيائوُن
ڇڏي مُلڪ ملير جو ويا ٿَريچا تائوُن
اُڪنڊَ جن آئون سي اَڄ پنھوارَ پَري ٿيا.
ٿيا پنھوارَ پري آءٌ ڪنِ کي ڏوراپا ڏيان
اُنھن ٻاجهوُن مارُئِي ٿِي مِيان ھِت مَري
نئين قبَر ڪَري ڪو اوڏي اباڻَن کي.
جي پيڪَن پوءِ پيامَ سي تا ڏکيا ڏينھڙا
ھِيئن نہ ڀائڻُ ڪا ھُيَم تا ڪي ھيئن ڪندامَ
پَرَ وڃِي ٿرِ ٿيام سي سُڌ لَھندڙ سومرا.
پري ڏينھن پيانِ جيڪُس سانگِن ڪو سانگُ پيو
پکا پانورَ ڪَنڌئين ٿرؤن ڏور ٿيان
ھوند ڏوراپا ڏيان پَرَ پَنھوار پري ٿيا
پَري ٿيم پنھوارَ جَن وري وَرَڻُ نہ ٿيو
ڏيان ڏوراپا ڪَن کي ٿيا سِھج ڪاڻِ سنگهارَ
عُمَر اُٻائون آھِ مون جو دم تَنھنئون ڌارَ
اُھي اَجَڙوارَ مانَ مِلائي مُون ڌڻِي
پَرئين ٿَر پنھوارَ جيڪُس وڏو وڇِٽُ ڪري ويا
ڪڏھن ايندم اوڏڙا سومرا سنگهارَ
رڻُ ڇڏي ريڍار مَن ڪَرن مھڙ ملير ڏي
پانورَ پاس پيا وڏا ڏوٿِنِ ڏينھَڙا
ٿانھر وڃي ٿَرَ ۾ ٿَريچا ٿيا
لَنگهي ملڪ مَلير جو ويڙھيچا ويا
عُمَر ايڏي پَنڌ تي ڪنھِين سانگ نِيا
قادر شال ڪِيا مون کي ويجها واھَڻِين
اَٿم سارَ سَندين پَرَ اَڄ پنھوار پَري ٿِيا
مشڪل موٽَڻ تَن جو جي ھي لَڪَ لنگهِينِ
وري ھيج ورينِ جي سانگِنِ ڪو سانگ پيو.
جي لويُون ڍَڪي لوءِ ڪڏھن اِيندا ھا اَجڙي
اَڄ ھڻي پَکا پانورين عُمَر ويٺا اوءِ
تَن پنھوارن پوءِ موٽِي اَچڻ نہ ٿيو.
جي ھُوند اُنهِين جاءِ ھئا اَباڻا اوڏڙا
تہ ھِنَئون اَڳي وَسَ ڪِيا تَن منھنجي اَچڻ لاءِ
پَرَ اُتَن عِتاب نہ آءِ جي ٿوري ٿَرِ چَڙھِي ويا.
جي اوڏا ھوند ھيام ماروئڙا ملير ۾
تہ پڻ پيغام فراقَ جا مارُنِ ڏَنهُن مُڪام
پَرَ پَرئين ٿَرِ ٿيامِ ناھِ عِتاب اُنهِن تي
لنگهي مُلڪ مَلير جو ويا پَرئين ڏيھِ پنھوار
تَن موٽي اچڻ جِي نہ ڪئِي اَي سومرا سردار
ھاڻي ساريو ھِتِ سَنگهار ڳَچَ ھِنيانءَ ڳَريو پَون.
ڇا ھُون ڇَڏيائون نہ ڄاڻان مُلڪ ملير جو
پَکا پانوَرَ ڪَنڌئين نَئِين عُمَر اَڏيائون
اَٺَئِي پَھَر اُٻاڻِڪِي اُنهِنِ ري آئون
ڪو موٽي ڪائُون مَنَ ماڻهو مُلڪَ ملير جو
اَڄ نہ حوضين ھُوءِ مارو نانھِ ملير ۾
ايندا ھئا اَجڙي کَليُون کَنيو کُوھِ
جيڪُس مِيان پَرَ جُوءِ اُھي ويا ويچارا واھَڻِين.
عُمَر اَباڻي پارَ جي فانِي ڪَيَس فِراق
جي ھُئا ريجاڻين رَھاڪَ تَنِ ٿَرِ وڃي ٿاڻا ڪيا.
ٿي گَڏ ڪيَمُ گُذران جَنِين جهانگِيئَڙَن سان
ڪاٿي اَڄ اُھي ٿِيا سومرا سُڃاڻُ
ڪاٿي پيس آءٌ اَچِي آھِ اِھوئِي اَرمانُ
حَيرتَ ۾ حيران آءٌ اِنهِينءَ تان آھيان.
مُون جاليوسان جَنِ موٽِي تَن نہ پُڇيو
حالَ ھِنَ جون خَبران پيون ھُوندن ڪَن
پَکا پانوَرَ ڪنڌئين توڙِ ھنيان اَڄ تَنِ
ڏيان ڏوراپا ڪَنِ جو سَنگهار ئِي ساڻيھ ٿيا.
جيڪس سنگهارَنِ اُھو ڏيھ وڻِي ويو
وري ھيج وَرَن جي سانگِن ڪو سانگُ پيو.
جيڪُس سنگهارَن وري وَرَڻ نہ ٿيو
عُمَر اَباڻَن ھُو اَڄ ڏيہُ وڻِي وَيو.
ويجهائِيءَ لَئہ وِجهُلان سَندِيءَ اَباڻَن
اُھي ھميشه ھُئن جي سُڌ لَھن سڀ حالَ جي.
ڏينھَن اُتي جا ڪي اَڄ اَچي مون ياد پيا
پَھُون پنھوارن جون صبح ويلي سي
اُٿيا اَچن آبَ لءِ مٿي آنھ اُھي
ھئا اُڌَل جهانگِي جي تَن سانگن ڪو سانگِ پيو.
آريُون اَباڻَن ري ٻِئا تان کڻندم ڪير
ھي جي ڳَھَ ڳِچيءَ جا ظالمَ ڀانيان زير
سَنگهارنِ ساويرِ مِلان شال ملير ۾
ايندم اَباڻا ڏُورِ لايا جَن ڏينھڙا
ڪير سَھندم سومرا ري مارئڙن ماڻا
ھاڻي نہ ڄاڻان تہ ڪا موٽِي ملنديس مارئين.
سومرا سائين توکي وو
ڳالھيون چونديَس آءٌ حالَ جون ھوءِ ھوءِ
عمر اباڻي پارَ ڏي ڪِرڙ ڪڪوريا ڪي وو.
ڪوڪَڙ چونڊيان ڪانڌَ سان پٽ چڙھي پيڪي وو.
سِڱَرَ کِيَن سڦڙا سَئين جا سڀڪي وو.
جاليم جن سان ٿي وو تا مارو ڪيڻ ويا
ھوءِ ھوءِ حالڙو ڪنھن سان ڳريان
پَکا پٽي اُتھون ويا پَرئين پنڌِ کڻي.
راتو ڏينھان روح کي اوڏنھن گهُرَ گهڻِي.
گهڙي جا ھِت گهاريان سا ويڙھيچن نہ وڻِي.
جهليان شالَ وڃِي اُن پَنھنجن جِي بہ پَڻِي.
مون من ماندو مارئين ڄاڻي ھڪ ڌڻِي.
پکا پانورَ ڪنڌئين ھو ويٺا حال ھڻي.
جدائيءَ کَون جهانگيئڙن جي منھنجِي بابِ بڻِي.
”سچو سنگهارن جا ھِت ويٺِي ڳڻ ڳڻِي.
ڪانگل ڏج سنيھڙا مان ويراڳڻ آھيان
اوھان ٻاجهُون آءٌ گهڻيري مَحلَن ۾ مُسجان.
قسمت قيدالماء جي ايرادي آھيان.
چانور ڇا چورمان آڇِن نِت نوان.
ڏَونرا پُسيون ڏيھَ جا ساريون ھِت رئان.
زھر پيالا سوز جا اوتيون آءٌ پيان.
اوھان ٻاجهون سپرين مَران آءٌ ڪِي جيان
ڏکَن ڪارڻ ڏيھَ ۾ نِپايَس اَوھان.
”سچو“ اَکڙين مَؤن ميان ھاري رتُ رئان
متان منڌ مارُن تَون وھين آسرو لاھي
بَندُ تُنھنجي بابَ ۾ اَصلَ کؤن آھي.
سَڱُ اسان جو سومَرا ڇِنَڻ جيھو ناھي.
پِرِين نِيندا پاڻ سان سڳر ڏي ساھي.
نِيَرَ ھِي جي نِينھَن جا ڪير سگهي لاھي.
رکج منھن ملير ڏي ٺاھ نہ ٻِيو ٺاھي.
وري آءُ وطن منھنجا ساريون نيڻَ سِڪَن
موٽ سلامت سپرين
اکڙيون اوھيرا ڪَري واٽ ڏسيو وجهلَن.
پِريَن پرديسن لاءِ جهوريءَ نيڻ جِهڄَنِ.
عمر اَباڻي پارَ ڏي وڄون ٿيون چمڪَن.
ميڙائي جا مِينھَڙا ويجهو شال وَسَن.
الله آندا مون پرين دارون درد مندن.
”سچل“ سِڪَ سبيل ٿِي پارئون جا پِريَن.
مون تان چيو تو اڳھين نہ تون دل ڦاساءِ
آھون دانھون ڇو ڪَرين سَٻَر سيڻ سَنداءِ.
ڪُڇ ڪنھين سان ڪينڪي ٻولِي ٻي نہ ٻڌاءِ.
وڇڙيا گَڏُ گَڏي پِرين ڪو والي ورق وراءِ.
ٿوري گهڻي ڏينھڙين ڪندءِ ماڙ خداءِ.
سانگِي ويڙا سانگ تي پنھنجي سانگِ سُڻاءِ.
پاڻوُن ڄاڻِي پِريت مؤن ڪوھ ڪَرين ھاءِ ھاءِ.
”سچو“ سُپرينءَ لاءِ ڪوڙين ڪانگَ اُڏاءِ.
تو پئي ساريو جن کي تنِ ڀِي سِڪَ سندياءِ.
عمر اَباڻن ۾ لَڌمَ لائون لالڙئين
کُھ موتِي مالَھڙئين حال گهوريا ھِن حالَ تي.
جو ڏاڏاڻو ڏيھُ مُونھؤن مور نہ وسري
سو ڏاتَر لَئہ ڏيکار مُون سومرا ساڻيھُ
ريءَ پنھوارن پَرڏيھُ ھِيءُ مِڙيوئِي ڀائيان.
ڏيھ ڏاڏاڻي شل سِگهي وينديس سومرا
مون کي ماروئڙن ۾ ڇڏ عمر اُماڻي
ڏينھن گُذري ڏکَ ۾ ٿو ڄاڻيندڙ ڄائي
سُکَ ڏُکَ سنديون ڳالهڙيون وڃي اوريان اَباڻي
نہ تہ سُڌ لَھندڙَ سِگهڙا اَلله اُھي آڻي
جو ھُن بِنا ھاڻي گهَڙي ھِت نہ گهاريان.
وَس نہ وِساريامِ سُرھا وَڻَ ساڻيھَ جا
اُھي ھيڪَند ڏينھڙا ٿي گَڏجِي گذاريامِ
ياد ڪيون سي ڪيترو سانگِي سنڀاريامِ
اوڏنھن اُڏاريامِ ڪَلَ لَھَڻ لَئہ ڪانگڙا.
جھڙِي ھُيس مَلير ۾ جي ھِت ٿيان تِھڙي
پَرَ ڳالهہ ڪَريان ڪھڙِي جو قابو رھيسِ ڪوٽَ ۾.
ھُيس ڪير ملير ۾ ھِت ٿِي آيَسِ ڪيرَ
جيڪُس پيڙمَ پيرَ فقط لَڳ فِراقَ جي.
ڪاٿي آءٌ ھُياسِ ڪاٿي آيَسِ سومرا
ھُتان ھلي ھِتِ اَچي پورَن منجهہ پياسِ
ھنجن ھابُ ڪِياسِ وڇوڙي جي ڏينھڙي.
شال نہ رھن ڏورِ ھُئن اَباڻا اوڏڙا
ميان تَن ريءَ مور مون ھِت جالَڻُ نہ ٿئي.
ڏوٿِي ڏورئون ڏورِ عمر اَڄ مون کي ٿيا
سُمهَڻ جاڳڻ سورِ مون گذارَڻ آئيو.
جڏھن آءٌ ڄاياسِ ڪنھن وٽِي وِھَ جي نہ ڏني
جڏھن ساماياسِ تڏھن آيَس اوراتَن ۾.
ھي سامائِجڻ گهوريو جنھن بت ڪَيو بيرؤن
وڃي شَلَ ويڙھيون ڏِسان ڏوٿيَڙن جون.
ڏٺي ڏوٿيَڙن کي گهڻا ڏينھن ٿيا
جالڻُ جُدائِيءَ ۾ جيڪي پَلَڪ پئا
سي وڻواند ويا سارا سنگهارن ري.
ھُت ٿا لوءِ لُڇَن سُڻِي ڳالهيون سومرا
پيھي ڪِئن نہ پُڇن جي ھُئن اَباڻا اوڏڙا
پاڙو پاڙي ساڻُ شَلَ ھُئان اَباڻن جي
پکي تَن جي پاڻُ آءٌ تا سُکيو ڀائِيان.
مون کي رَبُ رکي شل پَردي ساڻ پناھَ ۾
تہ ھئان منجهہ پکي عُمَر اَباڻَن جي.
پَردي منجهہ پناھَ مون کي رَبَ رکيج
اُڪنڊ ھِن اَرواحَ آھي اَباڻَن جِي.
ڏِسي کيٽَ کَڻِي ويا ماروئَڙا ملير مَون
پَکا پانوَرَ ڪنڌئين ويٺا جالَ ھڻِي
اڳي پنھوارن پاڻ ۾ ٿي اِھا ڳالِهہ ڳڻي
ھِت رَتِي رھَڻ ناھِ ڪا ڄاڻي ھِڪُ ڌڻِي
جا عادت زور ظلم جِي ھيءَ حَمير وَڻِي
رَعيت جي رَنجڻ جي ٿيس گهُر گهَڻِي
ھاڻ بَرسَر ھِيءَ بَڻِي سنگهارن تي سومرا.
پَلَڪ نہ ٿيان پاسي شَل عمر اَباڻَن کَؤن
گڏُ گَڏين ھا سي سڀن سان سي سومرا.
ڪاڏي اَڄ رھي آءٌ ڪاڏي اَباڻان
ھاڻي نہ ڄاڻان تہ ڪا موٽي مِلنديس مارئين.
اَڃا نہ آيا سنحارا ساڻيھ جا
ڏينھن جهجها لايا پانوَرِ پنھوارن پاڻ ۾.
جيڪس نہ آيا سنگهارا ساڻيھ تي
نہ تہ کيتن خابرو تڏڙھئين ھَلايا
تن ڏينھن وڏا لايا وڃي پانورَ ڪنڌئين.
وڃن تامَ پري شل اَباڻَن اوڏي ھُئان
جو سُڌِ لَھَن مون سِگهڙي ذري منجهہ ذري
اکيون آب ڀَري ٿي ويجهائيءَ لئہ وجهُلان.
بيوسِي آھيان ھِن ماڙن ۾ مارو
وِساري ويھي رھيؤ ڄڻ منجهانئِوَ ناھِيان
لالچ نہ لاھيان پَسَڻ پَنھوارَن جِي.
موٽِي شال اَچن ماروئڙا تہ مَليرَ ۾
اَچڻ سندي تا ان جي ڪَر پوي مون ڪن
تا سڀيئي سُک ٿين گوندرَ وڃن گُذري.
ڏوراپا ڏيئي ڪنھن ھَٿ مُنجان مارُئين
تہ وساري ويھي رھيَوَ حال ٻڌي ھيئي
مِڙي اَچو مون گهرين آھيو جهانگيڙا جيئي
جي آھيو اتي ئِي تا لَھو سُڌِ سنگهار جي.
موٽي ماروئڙن سُڌِ نہ لڌي ساہَ جي
لاھي ڇڏيو دل کؤن اَديون اَباڻن
ڪنھن ڳُڻؤن سنگهارن جيڪُسِ ويڙسِ وِسري.
ڪي ڏينھن ھُيس قرار مارُن گڏ ملير ۾
درد نہ ھو ڪو دِل کي ھُيسِ مِٽَن ۾ مختيار
ريءَ اَباڻن آرِ ھاڻي ڪنديس ڪَن سان.
اَڄ ساريم سنگهاري جَنَم لنگهايَم جَن سان
ھيءَ وڇوڙي تَن جي ميان ھِت ماري
عمر سڀا مون سانگئين ٿِي گڏجِي گذاري
منھنجي پار پنھوارَ جي آھي تاڪون تياري
ھاڻ لکي منجهان مارئين ھِيءَ حقيقت ساري
ڏينھن ھيترا ڏوٿيو ڪِيئن اوھان وِساري
جيڪُس ڌُرئون ھُئِي ڌاري تيلهان ويَڙَوَ وِسري.
منھنجي مَن ميان ھِن ڳالهيون ماروئڙن جون
ڏُٿ ڏاڏاڻي ڏيھَ جو وڃي خوشِئون ھُتِ کِيان
ڪائِي ساعت سومرا جهانگِن ري نہ جِيان
وڃِي ٿر ٿِيان شَلَ سنگت سنگهارن جي.
ويجها جڏھن ھُئام ماروئَڙا تہ ملير ۾
تڏھن ڳالهہ احوال جي تَن ڪَنين ڪين وڌام
ھاڻ وڃِي ٿرِ ٿيام اُھي سڌ لھندڙ سومرا.
ٿيا پنھوار پَري آءٌ ڏيان ڏوراپا ڪن کي
وَھندو شالَ وصالَ جو ڪو پڻ واءُ وري
نَئي گڏ ڪري سو مون کي ماروئڙن سان.
مارن ڏي آءٌ وڃان وڃان ھادِي اَلله الو ڀلو
لاوان لھنديس کيت پنھنجي سان.
سرتيون ٿينديون مون ڄَڃان ڄَڃان.
ڪَڍ بندياڻي بند مؤن ڪُرف ڪڙا ٿِي ڀَڃان ڀَڃان.
واٽَ جنھين کؤن سانگِي ايندا سائِي واٽ مان وڃان وڃان.
”سچو“ سائِل آھي اوھان جو سِرُ سائينءَ اڳيون سَڃان سڃان.
لَڄايان نہ لوئِي وو
عمر آنديم جا اوڏاھون
جي تا ملڪَ ملير ڏنهن قاصِد اَچي ڪوئِي وو.
سارو سنگهارَن ڏي حال منجان روئِي وو.
وجهان ٻَرنديءَ باھ ۾ شالون پَٽ سڀوئِي وو.
کٿِي کَنيَم کِيئن جي اَڌو ٻَنڌ جا ھوئِي وو.
آنديم کڻِي کوھَ تؤن آب ڀَري اوئِي وو.
پِيَڻ ڪاڻ پنھوار جي کَلي مُون تان ڍوئِي وو.
اھڙي اڳي ڪنھن نہ ڪئي جھڙي ڪيڙي توئِي وو.
مون سان مدد ني ڪندو ”سچو“ صاحب سوئِي وو.
ويٺا منھنجيون ڳالهيون ڪن
ھُت ماروئَڙا بہ ملير ۾
عمر آنديئي مارئِي تاسف ڏيئي تَن.
سَدا آھنِ سومرا مارو منھنجي مَن.
مون جيڏيون ملير ۾ چانگن پاسِ چَڙن.
ڇڏي پانور ڪنڌيون مَنَهيون اوري اَڏن.
”سچوءَ“ جي سَريرَ ۾ ويڙھيچا ٿا وسن.
غم ۾ ڪِيئن نَہ گذاريان اَديون تن وچؤن مون کي ڏينھن پيا
ميان مُلڪَ ملير ڏي کنيو نيڻ نِھاريان.
پَکا پنھوارن جا ساعِت ساعِت سنڀاريان.
راتيان ڏينھان روح ۾ ساھيڙين کي ساريان.
وَسُ جي ھو ڪو منھنجو گڏ ھُنِ پاڻ قطاريان.
پَت پنھنجِي پاڻهين پنھوارن سان پاڙيان.
ياد ڪيو سي ڳالهيون پنھنجو پاڻ ٿي ڳاريان.
موڪل ڏينم مٽين مِڙان گهڙي ھِت نہ گهاريان.
ٻَڪَر ٻاٻاڻن جا چَھرائيءَ سان چاريان.
جي مون روحَ رڳن ۾ ويڙھيچا نہ وساريان.
جا لوئِي آنديَم لوءِ ڏنهن عمر شال اُجاريان.
حال پَسي ھِيءُ پانھنجو ماروئڙن لڳ ماريان.
پَٽَ پٽِيھَرَ گهَوريا طولَ ڀايان تلواريان.
ڪَرَ لَھَڻ لَئہ ڪانگَڙا اوڏنھن روز اڏاريان.
”سچو“ سنگهارن کَؤن ھِي سِر ھڏ نہ واريان.
شالَ نہ وِسارين مارو مون کي شالَ نہ وِسارين
درد جنين جو آھي دل کي
اَٺئِي پَھر اوڏھون نيڻَ ٿا نھارين.
پَھون پنوھَرَ پانھنجا ويجها وھارين.
جوڙُ اسان جا جهوپڙا ماڙيون ٿيون مارين.
ھَردم طلب جون تَن ۾ تارون تنوارين.
سنگهارن جون ساھ کي ڳالهيون ٿيون ڳارين.
”سچو“ سارين جن کي سي ڀِي تو سارين.
جهانگيئڙن لَئہ جِيءُ ھِت عمر آھ اُٻاڻڪو
نَئِي گَڏائج اُن سان حال منھنجو تا ھيءُ
سانگيئڙن ۾ سيءُ آھ اَڃا توڻِي تانھنجو.
ڪونہ وري آيو ماڻهو مُلڪَ مَلير جو
جو کِيئن جون ڏئي خبران ساٿِي سَوايو
ڏورائيءَ ڏوٿِن جي ھيءَ مون کي مُنجهايو
ميان ماروئڙن جي ھِت طعنن تپايو
ڪر سومرا سايو تہ وڃان ويڙھيچن ڏي.
قاصد آيو ڪونڪو ۽ ڪو نہ لکيائون خط
جيڪُس ھُيس ڪينڪي ريگستانِن رَتُ
پنھوارن پاھَتُ تيلهان مون سان نہ رکيو.
قاصِد آيو ڪونہ ريگستاني راڄَ ڏَھُون
جو تو مون کي تارِ ڪيو سومرا ۾ سونَ
ليھ پتو روحَ کي ھُت ھَي ھَي جيڪس ھو نہ
ڇيھون ھِتي ڇونہ ٿيان اَھڙن عتابن سان.
پنھوارن پيغامَ اَڄ ڏئِي مُڪا مُون مَڻين
ڪڏھن آيا ڪينڪِي تو ڏنھن ھِت سلام
کائِي اتي محفوظُ ٿئين طرحين طرحين طعامَ
پيرُون چونڊئي پَٽَ جا ٿي ڪڏھِن لاڙيو لامَ
ڏسي عيش اِنعامَ اَڄ اُھي ويلان وِيَڙئي وسري 
پَري ٿين نہ شالَ ھُئن اوڏائِي اَجڙي
اُٿي ويٺي اُن جا اَٿم خوابَ خيال
سدا سانگيڙن جِي مون کي ساھ سنڀال
ھِتِ مون ھھڙا حال ھُتِ عِتاب اُنهن جا.
عمر مون ڏي آئيا اَباڻئون عتاب
”ٿيئن اتي تون مارُئي کائِي خوش ڪبابَ“
ھِت مون اکيون پنھنجيون جهليون روئِي آبَ
جهوريَس ھِن جواب ويڙھيچن وساريو.
مُنجن ھِيئن چَيون مون ڏي مارو سومرا
وڃي عمر ساڻ تو ڳالهيون ڪالهہ ڪيون
سي پُڻ پنھوارن ۾ پَڌر ھَتِ پيون
اِھي پَچارون تانھنجون ويڙھيچؤن نہ ويون
کيتن ھاڻ کنيون پکيُون ملڪ ملير مَون. 
ڪو نئين نِياپو منھنجو ماروئڙن ڏي
مون ڏي اَوھان موڪليو ڏيئي ڏوراپو
تہ لوئِي لاھي سِر ڪَيُئي سونَ رُپي ڇاپو
مون کؤن وسري ڪين ويو آھي جهڻ اُھو جهاپو
اِينديَس سِگهي ايڏھين لاھي لاڳاپو
موليٰ ميلاپو ڪندو سِگهڙو سنگهارن سان. 
آءٌ پُڻ ڇا تہ چوان موٽِي ماروئڙن کي
”ھَئي ھَئي ھِن جي حال جِي ناھي ڪَل اَوھان“
ھِت اُنھن ري سومرا نِتُ نِتُ سورَ نوان
پَکي شالَ پھان مان وڃي پنھوارن جي.
کڻي ساڻ کٿِي جا آنديم مُلڪَ ملير ڏنھن
سا اَڄ توڻِي تا سِر ت‍ؤن لَحظو ڪين لٿِي
لوئِيءَ سنديءَ لَڄَ کؤن مون ڍڪيا پٽَ نہ ٿي
ھِت سُورن آھ سَٿي اَئين ٿيون ڏوراپو ڏيو
ايڏانھن اِيندياس ڪنھن مھل موچاريءَ ماروئا
جا لوئِي آنديَم لوءِ ڏنھن سا ڇن نہ ڇڏيندياس
توڙي تَھباران ٿِيئي تہ بِہ مور نہ مٽيندياس
اَچي ڏوٿيڙن کي اَڃا ڏوراپا ڏيندياسِ
تہ ڪيئن وِساري ويھي رھيو ٿوراھِين ٿيندياسِ
مَنَهيون مَنَهن سان اِتي آڻي اَڏيندياسِ
ڳالهيون ڳرھيندياس سرتن سان ساڻيھ ۾.
الله اَباڻن سان مون کي گڏُ ڪرئين
جي ويا ٿَر پَرئين سي موٽي آڻ ملير ۾.
عمر اَباڻن ري آءٌ تان ڪوجِهي آھيان
ھيءَ لوئِي نہ لاھيان جا آھ نِشانِي اُن جِي.
جا اَباڻن ڏني سا لوئِي ھَڏ نہ لاھيان
ڪنديِس ڪين ڪِني وٺي وينديس ويڙھ ڏي.
عمر ڏيھ اَباڻي مون چڱا ڏينھن گُذاريا
ھِت اَچي ھاڻي پيو ھِينئڙو ھَلاڪت ۾.
عمر اَباڻؤن وڇڙي ڪنھن اعراضي آندياس
وڃي خوشيؤن کائيندياس پَڪا پيرون پانھنجا.
ڪائِي پلڪَ پَري شال عمر اَباڻؤن نہ ٿيان
ذري منجهہ ذري ھُئن پڇندڙ حال جا.
جڏھن ھُيس اَباڻين مَحل نہ ماڙيون مون ڏٺا
لَئي ۽ لاڻين ھيون پيھيون پنھوارن جون.
ڦَٽِي ڦوڙائِي آءٌ مِيان ماروئڙن جي
ڏنيون مون کي تو ھتي آھن ماڙيون جوڙائي
ويھان وچ نہ انهين ٻُڙو ٻوڙائي
ھِن ھنڌن ۾ سومرا ٿو لکيو لوڙائي
جنھن آندم ٽوڙائي پکن مؤن تہ پنھوار جي.
ريگستاني راڄَ جِي آءٌ ڳالهہ ڪريان ڪيھِي
ڪَنِ پچارون پاڻ ۾ سي واريءَ تي ويھي
تہ ”ايندي ماروئين مارئِي شل پَکن ۾ پيھي“
اُڪنڊ مون ميلاپ جِي آھ جهانگن کي جيھي
منھنجي تن تيھِي آھي سِڪ سنگهارن جِي.
مان اُنهن کي ساريان ھو بِي سارن مون
جي راضي ٿئين تُون ڏي موڪل ماروئڙن ڏي
مان اَباڻن ساريان ھُت اَباڻا سارين
واٽان نِھارين منھنجي اَچڻ سنديون.
پَل پَل پونم پُور عمر تن ماروئڙن جا.
دمدم منھنجي دل ۾ مارُن جا مذڪُور:
سرتيون سورن جا.
سانگيڙن کي سدا مان ساريان ھينئڙي ھونم ھُور
پل پل پنھوارن جا.
منِ مَچائي ”سچو“ ويا سانگِي دونھن جا دستور
خاصَن کورن جا.
پاڙيچون نِي پِرين جو مون کي پُور اڄ نِي پيو.
انتر جنتر مَون ٿي ھَي نيھڙي نيو.
جيڪي چيو نجوميءَ سو تا صحيح ٿيو.
چرخو ڀَڃي چيھاڙيون مون ٿي ڪاڪيون ڪَيو.
ھِن جان ٿئي جميعت لالَن جي پائي ليو.
ڪو ڏس اچي پريئن جو ھِن ڏاھ کي ڏيو.
جي در اچي سو دلبر تا جيءُ ”سچوءَ“ جو جيو.
مارو مون کي نہ وسارين آھيان اُنھن جي ميان.
درد جنين جو دل کي ڪَرم سين اُڪارين.
اٺ ئي پَھر اوڏھين ٿا نيڻ نھارين.
ھردم طَلب جون تَن اندر تارون تنوارين.
”سچو“ سارين جن کي سي ڀي تو سارين.
ھلي ھھڙي حال ميان
وڃي ڏوٿن کي ڏسان
پيڪَن مون پھچائين ڀلا پنھنجي ڀالِ.
منھنجو ماروئڙن ريءَ جِيئڻ آھي جنجال.
ھھڙي وڇوڙي جي ڪنھن سان ڳرھيان ڳالهہ.
ھُئڻ سدا خوش سومرا مارو پنھنجي مالِ.
”سچوءَ“ جي تہ سَرير ۾ مارن جِي آھ قالِ.
ڏوٿن کؤن نہ ڏور آھيان جيڏيون.
آءٌ اوڏي ان کي سائين الا.
ناھيان ٻاھر تن کؤن ميان ھڪڙوئِي دم دور.
”اَلاِنسانُ سِري وَاَنَا سِرہُ“ دوسن جو دستور.
ھِي مڙيوئِي آھي تان ميان مارن جو مذڪور.
”سچو“ سا پُڇ ڳالهڙي ميان مارن جِي مَستور.
تون حمير ھِٺِي آءٌ ٿورياڻِين آھيان
جا لوئي آندم لوءِ ڏنهن وينديس ساڻ وٺي
ڪڏھن ٿيندي ڪانہ ڪا مانهؤن شال مَٺِي
ڪتابت قولن جي مون ڏي پنھوارن پَٺي
ھيءُ بندُ بندياڻِيءَ کي ھو لکيو رات ڇَٺِي
اُن سانگِن ڪاڻ سَٺِي مون مڙيائِي سومرا.
ڪو بِي خيال نہ ھومِ ھُيس مارن ساڻ ملير ۾
جان وڇوڙو سومرا کؤن ٿريچن ٿيوم
قسمت قيدالماء جي ڏَسي ڏور وڌوم
تڏھن وڏو قدر پيوم ھَي ”سچو“ ھيڪاندِ جو.
ويٺا ڳالهيون ڪَنِ ماروئڙا ملير ۾
تہ ”اِجها ايندي مارئِي وري ھن وطنِ“
ايڏي اُڪنڊ آھي مُنھنجِي جا پُڻ جَنِ
آءٌ سگهي سان تَن وڃي گڏ گذاريان
قَرابتي ڪاٿي ٿيا آءٌ ڪاٿي آئِي
قسمت قيد ڪٿي ڪيو آءٌ ڪٿي ڄائِي
آھي منھنجي روح کي ريءَ مارُن موڳائِي
اَٺئي پھرَ اُنهن جِي وات اَٿم وائِي
گهڻي مدت مونجهہ ۾ مون پڻ لنگهائِي
مَنَ سِگهڙي سنگهارن جي ڪل پوي ڪائِي
تہ ڪي آھِن آرامي اُتھين جهانگيڙا جائِي
ڪِي ويا مُلڪ ملير مَون ڪري اَجائِي
وڃي پانورَ ڪنڌئين ويٺا وھڻائِي
اُتي تازا توانا ٿيا ڏُٿ ڏنؤرا کائِي
ڪر سومرا سائِي جئن ٿِيَن آسودا آجَڙي.
جن گڏ گذاريوم سڀ ڄَماندر سومرا
اَچي پَري پَيَس اُن کؤن مُونجهہ اِنهيءَ ماريوم
ساريو سنگهار جي ڳالِهين ھِت ڳاريوم
جو مارو محرم حال جو سو پڻ سنڀاريوم
ڏيھُ ڏاڏاڻو ڪَڏھين وار نہ وساريوم
نِتُ نِتُ نِھاريوم پَنھوارن جي پارَ ڏي.
اَڄ پڻ ٿِيمُ اُداسُ ھِي مَن ماروئڙن ڏي
ڪر بندياڻي بند مَئون خاوندَ لڳ خلاصُ
جو مَٽي کيتَ ڌنارَ کي ڪا پلنگين ڏينديَس پاسُ
ڪو وجُهہ صاحبَ سومرا اُنھن سان اِخلاصُ
جو ھو ويچارا واھَڻِين تون ڪري ڏس قياسُ
زور تنين تا ناہِ ڪو لوئِي جن لباسُ
اَٺئِي پھرَ اُنھن کي آھي حَمِيرن ھِراسُ
تاڪُون تُنھنجي تابَ کَؤن سھمِيون اَٿن ساسُ
چاڙھيو لِڱين ڪِين تَنين ماسي قَدر ماسُ
تعديون تَنين تي ڪَرين جن تو ھَؤن ٿئي مَواسُ
ويڙھيچا وڻراھَ ۾ ھُتِ وڻِ وڻِ وٺن واسُ
پاءِ پنھوارَ پياسُ آھي راجا منھنجي روح کي.
چَئي مُڪائون ھيئن ڏاڏاڻي ڏيھَ ڏنھن
تہ ”جيڪس“ اِھي تو ھُيون مَنَ جون مدعائون.
”تان وڃي پَلنگين پَٿَرڻِئن شَلَ چڙھان آئُون
تو پڻ تيلهائون ھاڻ ويا ويڙھيچا وسِري“
چڱيءَ طرح چَئي ٿي مُنجان ماروئَڙن ڏي:
تہ سُکين سانگيڙن کَؤن پري آءٌ پَئِي
قسمت قيدالماء جي مون سان ھِيئن ڪَئِي
وسري ڪينَ وئِي سَنگت سنگهارن جِي.
ماروئڙا ماندي آءٌ اوھان ريءَ آھيان
سُکيا اَئين ساڻيھ ۾ ھِت بَند رھي باندي
ھِت قسمت قيدالماء جي ھِيءَ اَچانَڪ آندي
آھيان اوھان جي ڳالِهہ کؤن ويل نہ ڪنھن واندي
چڱي ٿِي چاندي اِينديَس لوئِي وٺِي لوءِ ڏي.
قاصِدُ اَڄُ ڪوئِي مَنَ اَچي ماروئَڙن ڏنهن
تنھن تا چَوان حالَڙو سارو سڀوئِي
ايڏنهُن آندي آھِ مون لاکيڻِي لوئِي
سا وٺي وينديَس پاڻ سان اَٿم عھد اِھوئي
سرتِن سان روئِي سِڪون لاھينديَس لوءِ ۾.
ھِيءَ اُميد نہ ھُئي مون کي ماروئڙن ڏنهُن
جو ڪونہ مُجندا مُون مڻين پُڇَڻ ڪاڻ پَھي
ڏٺم ھڏنھِن ڏيھ ۾ نَڪو ڳوٺَ ڳَھِي
ھاڻي وائِي وائندي اھا سيُمَ اَڄُ صحِي
تہ اَٺا مِينھن ملير ۾ ويڙا راڄ رھِي
ڇڏي پانورَ ڪنڌيون آيا ھيٺ لھِي
جهجهو جهانگِن کي ٿيو ڏِھيان ڏٿ ڏَھِي
ڪَڍيو پيَن پاڻ ۾ وڏيءَ مَھَلَ مَھِي
وينديَس ڪوڏِ ڪَھِي آءٌ پَکي پنھوارن جي.
سَنگهارن جي سِڪ آھي منھنجي مَن
شال سِگهوئِي سومرا ڏسان ڏوٿيڙن
راتو ڏينھان ڪاڻ ٿِي جهڄان جَهانگِيڙَن
پاڻهي پَنھوارن اَڄ تان مونکي ياد ڪيو.
جهانگي جهڻ پِياڪ ناھِن شَربت ھيروان
ڳاڙھيو ڪاريون لوئيون پھَرڻُ تَن پوشاڪَ
لاھِج لوئيڙَن تان الله لڳِ اولاڪَ
جو رکن ھَڏنھن ڪانڪا عُمر ٻِي اِملاڪَ
ڪارڻ پرورَ پاڪَ مون کي ميڙيين مارئين
ڪيا کِوڻِن کيجَ اَڄ ڏاڏاڻي ڏيھ ۾
پر ماڻو ماروئڙن ڏنھن ھَڏِ نہ آيو ھيجَ
ڪالهہ ڏٺا ھُئم اُڀ ۾ اَڻِڪ ۽ اَٽيجَ
اُٺا مينھن مَلير ۾ ٿيا رڻَ سارائِي ريجَ
ڇانگن سان ڇِڙي ڪري ڪَن ڇَنن ۾ ڇيجَ
آءٌ پُڻ ڀِنيءَ ڀيجَ ملنديَس ماروئڙن کي
ھي وٺي حالُ وڃان ميان ماروئڙن ڏي
آھي اُميد اَڃان جو خوشِي ڪنديَس کيت سان.
مينھن وسندي مان ويڙھيچن ويندياسِ
لوئِي ساڳين لوءِ جِي نال وٺِي نيندياس
وڃي ٿر ٿيندياسِ ڏکَ سُکَ پائي سومرا.
ڌنارن کؤن ڌار جي مون ڏينھن گذاريا
سي ھئا قيامت جيھڙا ميان سومرا سردارَ
الله ڪري اوڏڙا ”سچو“ مَنَ سنگهارَ
تہ ڪريون ويھي ڳالهڙيون ھنيڙي جون ھِڪوارَ
پَر پري ٿيم پنھوار ڏيان ڏوراپا ڪَن کي
جيڪي ھُتِ ھونديون ساھيڙيون ساڻيھ ۾
سي پيرون چونڊن پاڻ ۾ گڏ ڪيون گُونديون
ساريو مون کي سومرا رات ڏينھان رونديون
ٻيون ڀِي ڇا چونديون اَڃا عُمر الاجي آجڙيون
ريگستانِن رنگُ جي تون پسين سومرا
تہ ميان ماروئڙن تَؤن ظالِم لاھين زنگَ
جو تاڪون تنھنجي تابَ کؤن جهانگِي واسِن جَهنگُ
نامِيا ھي تون ننگُ نيئي رسائين راڄ ۾.
جي ريگستان رھيا تَن سخت نہ وٺج سومرا
جو تاڪون تنھنجي تابَ کؤن ڇَنن مَنجهہ ڇپيا
سي ڪي پَرئين وسِ وھيا وسَ چائيتا واھَڻين
ڪري ياد قلبُ ٿو منھنجو ماروئڙن کي
جو ٿيان ھيڪاندي تَن سان ٿئي سائينءَ ڏنهُن سَبب
ڪڍ بندياڻي بند مؤن تہ راضي ھُئي رب
غازي لاھ غَضَبُ ڪَر مِھر ماروئڙن تي.
رڃُون ريگستانُ جِت وطن ويڙھيچن جو
راحِم ٿي رکيج تون تَن ماروئڙن جو مانُ
جهونن جهانگيڙن تي ڪَر عمر تون اِحسانُ
تہ سارو جڳ جَھانُ مَرُ تعريفان تنھنجيون ڪري.
ھيءَ خبر ھاڻي آئي ريگستاني راڄ ڏنهُن
تہ اٺا مينھن ملير ۾ ٿيو پٽَنَ ۾ پاڻِي
گُلَ ڦُلَ گلزاريون ٿيا رِڻَ سڀ ريجاڻِي
تون ڀِي صاحب سُڃاڻي موڪل ڏينم مِڙي مَران.
مينھن وسندي مون ڏٺا ھي پکا پنھوارن
ڳاڙھيون اَڇيون لوئيون ڪيا سَھَج سَنگهارن
اُھي عام خلقَ کؤن ٿا گوشي گذارن
منھنجي اَچَڻ سنديون ٿا واٽون نھارن
سانگيڙا ساڻيھ ۾ پيا نِت نِت سَنڀارن
ھي ڳالِهيون ٿيون ڳارِن مون کي ماروئَڙن جون.
مِينھن وسندي سومرا اَڄ پُڻ پور پِيا
پَکا پنھوارن جا سي مون ياد ڪيا
ڏٺي گهڻا ڏينھڙا مون ٿَريچن ٿيا
وسِري تا نہ ويا ڪا ساعت منھنجي ساہَ کؤن.
ھِت ڏيھي ڏسان ڪونَہ ڪو جو ڏئي کيتَ خَبَر
ھِيءَ قابُو رھي ڪوٽَ ۾ اُنھن ريءَ عُمَر
مَليران مَحضَرَ ايندم اَجائِيءَ جا.
مِينھن وسندي ياد مون اَڄ ماروئَڙا آيا
قيدالماءَ جا ڏينھڙا سي مون لنگهايا
موٽي اَچڻ جا ٿِيَم ڏي سنگهارن سايا
اُھي مولا ملايا جي پنھوارن پَري ٿيا.
ڪو جو وريو واءُ اَڄ پڻ مُلڪ مَلير ڏنھن
ڄَڻُ آيم اَباڻاءُ ماڻهو موٽائِڻ جو.
مون کي رات رسيون ڏيھ ڏاڏاڻؤ خَبران
تہ ساڻيھ سَڀ سَرھو ٿيو وڄون واہَ وَسيون
تہ اچي ياد الله ٿو ڦوڳُ ڦلار پَسيون
برابر بادل ڪَيون مُنِي لوءِ لَسيون
ساول کائِي سبزيون ٿيون سَجِيہ سَسِيون
ڳاڙھيون اَڇيون ڪاريون لاھن غم گَسيون
وُڙھيون ڪَسَ ڪَسِيُون پُڻ آھِن تارِ تَرائِيون.
رات وري آيا ماروئَڙا تہ مَلير ۾
جو لڌم خوابُ خوشيءَ مون ڄَڻ موليٰ مِلايا
وري وسايا ڀلي ڀاڻَ ڀِٽُن جا.
وسَ چَري آيام ماروئڙا ملير ۾
ڇڏي پانورَ ڪَنڌيون ويڙھيچا وريامَ
عُمر اُميد ٿيامَ پَسَڻَ پنھوارن جِي.
جي ڏوٿي ھُيَم ڏورِ سي والِيءَ ڪَيَم ويجهڙا
ھُئي جا پورن پُورِ سا تا اڄ من تَون لَنگِهي.
موٽِيا پارِ مَلير سانگيڙا سانگُ ڪَري
جَنِ جِي سِڪَ سَرير سي ئي عُمَر آئيا.
لَٿو ڦوڙائو وريو ورق وصالَ جو
وري وطَن آئيا ريگَ لنگهي رائو
”سَچُو“ چَوي سائو ٿيو موٽِي مُلڪ مَلير جو.
مارو ٿر ٿيام ڀلو ميان وو ڏيان ڏوراپا آءٌ ڪَن کي
سي پارينديَس پانھنجا ميان جي ھُتِ قولَ ڪيام.
ڇڏي مُلڪ مَلير جو پَرينءَ وس ويامَ.
گهوريا پَري ڏينھڙا جي پنھوارؤن پيام.
سنگهارن جي اَچڻ جا ميان ”سَچو“ سَنيھا سُيام.
روئان زارو زار يار
مانَ مارُن کي ملان آءُ
ڏيان ڏوراپا ڪن کي پَري ٿِيَم پنوھارَ يارَ.
وٺِي ويڙا پاڻ سان منھنجو ساھُ سَنگهار يارَ.
اھو اٿم آسرو ايندم اَجڙوار يارَ.
ڪَندا مُھڙ مَلير ڏي رڻ ڇڏي ريڍار يار.
سو دم گوندر گذري جو دم اُن ريءَ ڌارَ يار.
روئي رت اکين جا جهونا ٿيا جهالار يار.
وڃي ٻُڌنديس اُتَھين سندي پنھوارن پُڪار يار.
رکي ويڙھيچا ويا مونھين سر مَيار يار.
پيڪين مُون پَھُچائيين سومرا سردار يار.
راتو ڏينھان اوڏھين ”سچوءَ“ ساھَ سنڀار يار.
ساريان آءٌ تا لوءِ پنھنجي جون لويون
عُمر گهوريا ھِي پَٽَ پٽيھَرَ ميان
ھُت ويڙھيچا وو ويٺا ورھائن ڏيھاڙيون
سي ڏونرن سنديون ڏويون.
سنگهارن ڏي سوز سنيھا
آءٌ ٿي روزُ مُنجان رويون.
ڪنڍيون ڪوڪَڙ سَنديون ميان
ڳچيءَ پائن ٿا ھِت پيڪا پويون.
صبحَ سانجهيءَ کَڻَن خوشيءَ سان
اُھي سي تا آب ڀَريون اويون.
پاندين پائِن پُسيون ساڳن سِڱر سَنگهارَ
”سچو“ سي سويون.
گهوري ھِيءَ جدائِي اڙي ميان پنھوارن ٻاجُهون پُورَ پيا
صبح ويلي ميان سومرا الا سائين خبر اھا مون آئِي.
لنگهي مُلڪ مَلير جو ويَڙئي ويڙہ سَڀائِي.
پانورَ ڪنڌئين ڪينڪي وھندا ساعَت سائِي.
ڪنَين ٻُڌان ڪِينڪِي وري اِھا شَلَ وائِي.
ڏوٿي پنھنجي ڏيھَ مَون ڪَندا ڪِيئن نِوائِي.
عمر اَباڻا ڏيھ ۾ سَرھا ھُونِ سَدائين.
موٽِي نہ وڃَن اُوڏھِين جن جِي سِڪَ سَمائِي.
ھوءِ ھوءِ ھِن جي حالَ تي ڀاڳيا ڪرن ڀَلائِي.
”سَچو“ سندن ساٿَ ۾ ڪَري مَرُ تہ گدائِي.
جوڙي پَکا جُوءِ اَچي ويٺا عُمرَ آجڙِي
سَدا سَنگهارن جِي ٿي مَٿي حوضَن ھوءِ
ٿيون گلزاريون گاھَن جيون ٻِي خوب کُلِي خوشبوءِ
نَئِين رونق روءِ ٿيو موٽِي مُلڪ مَلير جو.
سدا ھئن سُکيا ماروئَڙا تہ مَلير ۾
شَل نہ ڏينھن ڏکيا اَچن آجَڙين تي
سدا سَرھا ھونِ ماروئَڙا تہ ملير ۾
مٿي پنھوارن پون مِھَر جا شَل مِينھڙا
مِيان ماروئَڙن تي مِھران وسَن مِينھَن
شَل نہ ڏکِيا ڏينھن اَچن آجَڙين تي
سدا سي ساڻيھ ۾ سُکيا ھُئن سَنگهارَ
پکي مَنجهہ پنھوارَ شَل ھُئن ھميشہ سَرھا
سائين سَنگهارن جو رکج پَن پکي
ڪوئِي تا نہ لَکي ھُئَن سَدائين سَرھا
سنگهاري ساڻيھ شَل ھُئن سَدائين سَرھا
وڃَن نہ پَرڏيھ خوش گذارن اُتَھين
ساڻيھ سنگهاري سَرھا آھِن سومَرا
ويڙھيون ۽ واري مَحلا ماروئَڙن جا.
جاتِي واريءَ ڊنو تاتي اَڏنِ پکَڙا
ڀاڳين لَٿا ڀَوَ سدا رھن او سَرھا.
نِوڙن ۽ نُونڌيَن مارو چارنِ مالَڙا
گوڙين ۽ کِونديَن سَرھا ٿِيَن ساھَ ۾.
جڏھن کِنونِ کِنوڻِيون وَسَن مينھن مَلير ۾
نونديون ۽ نِوڙيون تاتا سوئِن ٽاريُون.
ڀاڳيَن ڀَوَ لَٿَا جي ويٺا پانورَ ڪَنڌئين
اُٺن مِينھن مَٿا آجڙين عِيدان ڪيون.
وري وَسايو مالِڪَ مُلڪ ملير جو
سو اڳي کَؤن اُجرو ٿِيو سائو سَوايو
آگي اَگهايو ”سچوءَ“ جو سوالُ ڪيو.
آھي سارَ سنڀالَ ميان ماروئَڙن جي
ھِتِ ھِھڙا حالَ ھُت عِتابَ اُنھن جا
الله اوري آڻ ماروئَڙا مَلير جا
يا مُون کي ڪڍي ڪوٽ مَون نئين مُلڪ رَساڻ
ڀِڄَندي وڃي ڀاڻ پِھان پنھوارن جي.
آڻ الله اوري ماروئَڙا مَلير جا
مون کي آندو اوچتو ھِت ظُلمَ جي زوري
آءٌ تَنھن گهڙيءَ تَؤن گهوري جنھن ھيڪاندِي ھِڪُ ٿِيان.
جي ريگستان رھن تن کي سَخت نہ وٺج سومرا
جو تنھنجو زور ظلمَ جو سانگِي ڪِينَ سَھَن
مَتان پَرينءَ وَسِ وِھَن ھو ويچارا واھڻِي.
جڏھن ويجها ھُئامِ ماروئڙا مَلير ۾
تڏھن ڳالهہ اَحوال جي ٿي تنھين ڪَن وِڌامِ
ھاڻي وَڃِي ٿَر ٿِيامِ اُھي سُڌِ لَھَندڙ سُومرا.
ٿِيا پنھوارَ پري آءٌ ڪنھن کي ڏوراپا ڏيان
وھَندو شالَ وِصالَ جو وارو ڪو وري.
سونيئِي گڏُ ڪري مُئيءَ کي ماروئَڙن سان.
ھُيمَ جَن سان حالَ سي اَڄ سنگهاري سِجڪاڻ ٿيا
عُمَر اُنهِي پارَ جي اَٿمَ سارَ سَنڀالَ
جو صبح اُٿي ساجُهرين مارو ڇيڙن مالَ
پِيَسَ پَري پنوھارن کَؤن ھَي جي ٿِيَم حالَ
آھي اُنهي ڪوٽَ ۾ جِيَڻُ مَنجهہ جَنجالَ
سِگَهڙي وڃِي شالَ پھان پکي پنھنوارن جي.
ھو جي ماروئَڙا ٻيھرَ مانَ مِلن
شالَ الله اوراھون ڪَندن سانگي سانگ سَندن
ويٺي آھيان واٽ تي مَنَ اَچو حال پُڇَن
پَکا پَکَنِ سامهون اوري آڻي اَڏنِ
انھن ڪارڻ جيڏيون منھنجيون اکيون رتُ رُئَن.
اَصل لاڪون آھي ”سَچو“ سَگ سَندن.
مارو اُھي مِليامَ عُمر ڄامَ وو
طَلَب جَنِين جِي آھي تَن کي.
ڪَرَم ڪَيائون ڪيترا ڏوٿِي ھت ڏٺامَ.
ھِت جنَھين کي ھُت ڀي تن کي پيو آرام.
پاڙِيائون سي پانھنجا ميان ڪَيئون جي انجام.
طالع وارا تن جي گولن جا به غلام.
ڪاڏھن ”سچو“ سالڪان ميان ٿِئي طَلَب تمام.
ڏوراپا ڏيئِي ڪنھن ھَٿ مُنجان وو ماروئين
وساري ويھي رھيؤ حال ٻُڌي ھيئِي.
مِڙي اَچو مون ڳَري آھِيو جهانگِيڙا جيئِي.
لَھو سُڌِ سَنگهار جِي جي آھيو اَتيئِي.
”سچو“ ساريَؤ ڪِين سا جا ويڙھيچؤن ويئي.
راتِ مُڪَم روئِي
ساري سلامَ سنگهارن ڏي.
اکيون اباڻي پار ڏي بيٺيون جُهڙَ جهوئِي.
اَباڻَن جي آسري لِيڙون ٿِيَم لوئِي.
ونڊن وِرڇن پاڻ سين ڏؤنرن جِي ڏوئِي.
لِکِي ڪاغذ مُون وڌو پَکيءَ کي پوئِي.
ڪي ڏينھن ڍويَم کيت سان آبَ ڀَري اوئِي.
اَوھان ٻاجهؤن ڪونَڪو ڪَل لَھي ڪوئِي.
مارو ملندو مارئِي ”سَچَل“ کي سوئِي.
ڄَڱَرَ ڄارڙيون ٻيا ڪِرڙيُون ڦوڳَ ڦُلاريا
سي سنگهاريون ساڻيھ ۾ وِھَن وارڙيون
ٽامان ٽارڙيون لاڙيون ڇنِن لاکڙان.
وَروٽا ويڙھيچن جا اِھي موتئين مالهڙيون
رَس نہ اَچن روح کي ٿالهہ ۽ ٿالَهڙيون
سَنگهارنِ جون سومرا چَڱيون چالَڙيون
جو فَجُر ڦوڪي سَنديون ڪن دانھَن دالَڙيون
وَرُ سي لويون لاکَ جون ٻَن شالان شالڙيون
اَٺئي پَھر آھن اکيون منھنجيون عُمر آلَڙيون
ڪامل تنھنجي ڪوٽ ۾ وجهان فَلَڪين فالَڙيون
شال سڻندو سو ڌڻي مون نِڌر نالڙيون
وڃي ڳجهيون ڳالهڙيون ڪنديَس سَرتن سان ساڻيھ ۾
ھِت ڏسان ڏوٿِيڙن جيُون ويٺي واٽَڙيون
ھُت پَون پنوھارن تي مِٺِيون ماٺَڙيون
ياد اتي جون مون پيون ڇوھُون ڇاٽَڙيون
توڙي چار ڪُنڊان لوئِيءَ جون ھِت ڦاڪين ڦاٽَڙيون
تان ڀِي وڃان اوڏھين جتي کِنوڻِيون کاٽَڙيون
مون کي لَوھِن لاٽَڙيون تَن لالن سَنديون سومرا.
ٻُور پُڄاڻُون ٻَير ڪَن ٻَھون ٻيرڙيون
ڇاڻِن چونڊن سي چڙھيو ڏئِي ڦيرڙيون
پانَوَ پيرڙيون ڪن تماشا تِکُن جا.
ھُت گُهمَن ڏوٿِي ڏٿَ لئہ ڪَيون ٽولا ٽولڙئين
ڇاڻِن لنب اَئون مَکڻِي جَهلي جهولَڙئين
پِيھَن پَچائن مانيؤن ڦوڪي ڦولَڙئين
تون عمر اولَڙئين ڪَري ھُت ڇَڏيج مون.
ھُت ريت تہ اَڌو ٻَنڌِ ڪَن لويون لاکَڙيون
مَشَر مارُئَڙن جيون سَچيون ساکَڙيون
وَٽين تورنِ ڪينڪِي مَکَڻ ماکَڙيون
اَڃان ڦُٽنَ باکَڙيون تہ کڙا آھن کوھَ تي.
اَڃان کِنونِ کِنوِڻيُون تہ سانگيُن ساھ پوي
وَسي تَر تارِ ڪَن نَيون ۽ نُوڻِيون
جاتي ھُئن جوڻِيون تاتِي آجَڙي آرامِ ٿيا.
اَڄ جوڙي ويٺا جَهنگَ ۾ جهانگِي جهوپڙيون
ڏي نہ ڏوٿيڙن کي لائِقَ لوپَڙيون
راجا روپڙيون گَهرين رکن ڪينڪِي.
ھُت ڏِينِ مارو ڏاجَ ۾ ڄاڻِي ڄارَڙيُون
پَيون آھِن سڀ کي اُھي ويڙھيون وارَڙيون
سي چُونڊن پيون پرِھ جو نائي ڏارڙيون
وِجَهن گوندنِ سَنديون ڳچيءَ ڳارڙيون
پوءِ کنيو کارڙيُون وَڃَن لوئَڙِياريون لوءِ ڏي.
مون کَؤن وِسَرن ڪِينَڪِي اُھي عُمرَ ويلڙيُون
چاريَم وڏي چاھ مَون ٿي ڇيلا ۽ ڇيلڙيُون
ٿي کيڏيَمِ کيلَڙيون سَرتِن سان ساڻيھ ۾.
اَوس اَڏنِ سومرا چوڌاري چَؤنرا
تَن ۾ سانڀي رکَن سامھان ڏُٿ ٻَھون ڏونرا
ڌڳَ رکي ڌؤنرا صبح کائِن خوش ٿِي.
ڪَرين ڇو کِلان سانگِيڙن تي سومرا
سارِھَ سو تِن تي لاھ ٽوڪان آئون ٽَھلان
ھي جي مَوتَن جون مَھلان ٿِي مَحلن مَنجهہ گُذاريان.
ڪاڏي ويَڙا وو پِرين پاڙيچا
جاڏي ھَليا تَہ دِل تاڏي ھَلُ تون ھِنيڙا وو.
محبن مون سين عَجَب جيھا ڪيئي ڳُڻِ ڪيڙا وو.
گوندر گاڏائون ڏينھڙا ھِت جالڻ جيئڙا وو.
ھِن اَجايا اُنھن ٻاجهون جي پلڪ پيڙا وو.
”سچوءَ“ سَندا سانوَل ٻاجهون ھي حال ھَي ٿيڙا وو.
آئين ھَلِي ھِن جاءِ وي
ھِڪ ساعت ڪارڻ تون سانگِيڙا
ڪا گھَڙي نيباہُ نه ڄاڻج پيچ نہ تَنھن سان پاءِ وي.
”الدّنۡيَا سَاعَةُ“ اِھو نُڪتو دل سان تون لاءِ وي.
جاڏنهن آئين تون وڻجارا وري وڃَڻ اوڏنھن آءِ وي.
دنيا ۾ دَمَ ڪيئي گذاريئي ”سچو“ سڄڻ جي ساءِ وي.
اوڏاھُون آيا مون ڏي عتابَ اَباڻن جا.
ھي ڏيھُ وِيَڙُءِ وِسري اِتي ڏينھن وڃي تو لايا.
ياد اسان کي ڪِين ڪيڙئي منجهائينءَ مايا.
ڏينھن اسان ريءَ گذري ويَڙئي سڀ اَجايا.
گهڻا مِينھن مَليرَ ڏي والِيءَ وري وَسايا.
تُنھنجي ڏسڻ لئہ ھِت سانگِي سِڪايا.
سائينءَ ”سَچو“ سِگهڙا مون مارو مِلايا.
مون جاليو سان جَن موٽِي تَن نہ پُڇيو
حال ھن جون خَبران پَيون ھوندين ڪَنِ
تان ڀِي مارو مَنِ وارُ نہ ڪَڏنھن وِسريا
توڙي ھو نہ پُڇن آءٌ گهڻو پُڇان تَن کي
عُمَر آءٌ مَڇُڻ تَن کَؤن وڃان وِسري
ٿي پُڻ وَسايامِ ڪَڏھن مارُئين مينھَڙا
سي ڏينھن ڏاڏاڻي ڏيھَ جا اَڄ ياد عُمر آيام
ھِت پنھوارن ريءَ پاڻ کي ڪيھا لقَب لايام
ھِن لحظي لَنگهايامِ شال اِھي اَوَسر ڏينھڙا.
اِھي اَوسر ڏينھڙا ھِت جالڻ آيم جالَ
کَٿيرا خوش حالَ ھُت ميان ھون ملير ۾
اَڄ سنگهاري ساريا مون مينھَن وَسندي سومرا
ڳوڙھا ڳاڻاٽي بنا ھِن ھَنجُنِ مَون ھاريا
ياد ڪَريندي تن کي ٻارڻَ ڄَڻُ ٻاريا
ھِتِ ”سَچوءَ“ سَنڀاريا ھُت سنڀارَ ”سَچوءَ“ جي
ساريم اَڄُ سَنگهارَ مِينھن وسندي سومَرا
جيڪي ڏينھن ھُئاسي گَڏُ ۾ دَم نہ ٿياسي ڌار
ڪاٿي اَڄُ اَسين ٿيا ڪاٿي اَجڙوارَ
وڌو قِسمت قيدالماءَ جي پَري کان پَنوھارَ
تيلهان مون اَڄُ آئِيو روئَڻ زارو زارَ
پَلپَل ھِت پَچارَ ھُت بہ سانگيڙن جِي
ڪَڏھن سانگِن ساڻُ ٿي گَڏ وسايَم مِينھڙا
اَڄُ قِسمت قيدالماءَ جي پيو ھِيءُ پَرياڻُ
ھِت ڪَريان پُرزا پاڻُ پَر ٿي لوئِيءَ جي لَڄَ مران.
وِسري ڪِينَ وڃان مِيان ماروئڙن کَؤن
وسِرڻ سَنديون ڳالَهڙيون مُورؤن تا نہ مَڃان
آھي اميد اَڃان پکي مَنجهہ پَنھوار جي.
شالَ نہ وِسارينِ ھُئان يادِ انهن کي
عُمر اَباڻن جيون ڳالهيون ٿيون ڳارين
ساھ رڳون سارين مَن پَھچان پنھوارن کي.
لويون رنگارنگِ ڪَن ساھيڙيُون ساڻيھ ۾
سي اَساوريُون اَڳريون عُمَر پَھرِن اَنگِ
تاڪون تنھنجي تابَ کَؤن جهانگِي پيٺا جهنگِ
ھِن ويچارا واھَڻِي تن کي وٺُ نہ تنگِ
سي ڪِيئن ڏِيَن پيرُ پلنگِ حال جني جا ھِھڙا
پَئي جيءُ جَنجال ۾ ساڻيھ سنڀاريُون
وسِرن اُھي ڪين ڪي جي مَهلان موچاريُون
پَر قسمت قيدالماءَ جي ڪَيون ھي ڪاريُون
ڪاٿي اَڄُ آءٌ ٿيس ڪاٿي سَنگهاريُون
اوڏنهن نِھاريُون وڃان سا وھلُور ٿِي
عُمَر شالَ نہ لائِيان لَقَب لوئَڙئين
پاڻِي پِيَن پَٽَ ۾ اَبُون اوئَڙئين
ڏؤنرا ڏوئَڙئين ونڊن ورھائِن پاڻ ۾.
شالَ نہ لَقَب سومرا لوئَڙئين لايان
پَٽ مَٿي ھِيءَ لوئِي مُور نہ مَٽايان
جا کَٿِي کيتَ ڌنارَ جي ڀلِي سا ڀايان
مَري مَلهايان سارو مُلڪُ مَليرَ جو.
عُمَر اڇا ڪَپڙا ڪاڻياريُون ڪَن ڪِيئَن
جِھڙي آيَسِ جِيئَن شل تِھڙي مارُن ڏي وڃان
ڪِيئَن ڪاڻياريون ڪَن ڪَپڙا اَڇا عُمَر ڄام
ٿِين پَنھواريون پَٽ ۾ مِھڻي ھابُ مُدامَ
آھيان سومرا تو سامَ تہ لوئِيءَ جي لَڄَ رھي.
ھِن لوئِيءَ جي لاڄَ شالَ رھجِي اَچي سومرا
تہ مَرُ ٻُڌي خوش ٿِين ريگستاني راڄَ
سا نہ کائي کاڄ جا قيد ڪَئِي تو ڪوٽَ ۾.
توڙي لوئِي ھِت ڇِڄي وڃِي تَھباران ٿئي
تہ ڀِي پِھنديَس پَنھوارن جي عُمَر ڀاڻِ ڀِڄِي
جَهانگِن لاءِ جِهڄِي مان اَڌ مُئِي ٿِي آھِيان.
توڙي ھوءِ ڇِنِي تا ڀي لوءِ لوئِيءَ سان وڃان
اَچِي عُمَرڪوٽ ۾ ڪَنديَس ڪِين ڪِنِي
سائِي سانڍيَم ساھ سان جا ڏاڏاڻَن ڏنِي
اُھا نينديَس ڀاڻِ ڀِنِي مِينھن وَسندي سومَرا.
اَبَر ٿِيا ۾ اُڀَ ۽ واءُ لڳو اوڀارَ جو
”سچو“ چوي ٿيا سومرا چَڱا سانگِنِ سُڀَ
پَر چِت اَندرَ ۾ چُڀَ اَٿن تنھنجي زور ظُلم جا
اِھي نِياپا ڪو نيئِي منھنجا مارُن ڏئي
اَچڻ اَوھان جي وسَ وڏائِي ڪوڙين سي ڪِيَڙم ڪيئِي.
ڏکَ ڏوراپا ٿا منجو اسان ڏي حالَ اَسان ھِت ھيئِي.
قسِمت ڪو جو قَلَم وَھايو پَري اوھان کان پيئِي.
لوءِ اوھان جي ڏنهُن لوئِي جا آنديم لِيڙان ھِت ٿِي ويئِي.
ڳالهيون سَنگهارن جون سُڻ ”سچو“ ري ساہَ سِيباڻيُم سيئِي.
ڪانگڙا قريبَن جا توکي ڪالَهہ اُڏايو ڪَن
وَٽئُون وِيڙھيچن
آسروندي آھيان مَن ڪو ڀيرو ڪَن
وَٽئُون ويڙھيچن
پَکا پَکَن سامھون اوڏا مانَ اَڏِن
وَٽئُون ويڙھيچن
”سچوءَ“ جي بہ سَرير ۾ دونھان روز دکَن
وَٽئُون ويڙھيچن
اِھي اولانبا آيا
مون ڏي مارُن جا ميان
ڏيھُ ڏاڏاڻو ڪِيئَن وِساريُئِي ڏينھَن اِتي تو لايا.
ڪَھڙِيين ڳالهيين ويڙھيچن ڏنھُن مُنھن ڦيريُئِي مايا.
پَھَر پنھوارن ريءَ ڪِيئَن ٿِي گهارين عُمَر ساڻُ اَجايا.
تُنھنجي ڪارڻ راتو ڏينھان سانگِي سي ھِت سِڪايا.
وَسُ نہ مُنھنجو سُڻُ ”سچو“ ري ڏکيا مون ڏينھن لَنگهايا.
آيَم راتِ عتابَ
ڏاڍا سخت سَنگهارن ڏنھَن
مون کي عُمَر ماريو جهانگيَڙن جي جوابَ.
”ويٺينءَ اِتي مارئِي کائِي خوب ڪَبابَ“.
ھِت سارو ڏيھُ ڏَڪائِيو عُمَر جي تِکَ تابَ.
موليٰ تا معافِي ڪيا ”سَچو“ سَڀ حِسابَ.
آءُ راڻا ڏي رَنگُ موٽِي ڪاڪ ڪَنڌن کي
لاھجِ لَڳِ خداءِ جي ذرو پُرزو زنگُ
ناميان پاڙج ننگُ مِهڻي ھاب مَتان ڪَرين
مومَل مِهڻي ھابُ راڻا ڪر نہ راءَ تون
جوئِن کي جوابُ مرد نہ ڏين مينڌَرا.
مون کي مِهڻي ھابُ ڪَيُئي ميان مينڌار
ڪَر نہ خان خرابُ ڪامِل ڪاڪ ڪنڌيُن کي.
ھِڪَ جُوءِ ٻِي جوءِ مرد نہ ڇڏن مينڌرا
تو پُڻ پرين پوءِ ڪوھُ لڄايو ڪاڪ کي
ھِڪَ جُوءِ ٻِي جوءِ ڇَڏن ڪِين جوانَ
اُھي ڀِي انسانَ جي ننگَن تي نِثارُ ٿيا.
آءُ راڻا رَنگُ لاءِ موٽي ڪاڪ ڪنڌن کي
نامِيان ناءِ خداءِ جي پير وري ھِت پاءِ
سوڍا سَنديئِي ساءِ آءٌ ويٺي ڪانگَ اُڏايان.
آءُ راڻا رکُ رازُ مون ھِن نماڻيءَ سان
توکي ڪريان ڪيترو ناميان نَر نِيازُ
جو ٿي ڪَيَڙم نازُ تَنھن مِهڻي ھابُ ڪري ڇڏيو.
مون تَؤن مِهڻو لاھ موليٰ ڪارڻ مينڌار
تون تا صاحبُ آھيين ھيءَ ڏوھارڻ ڏاھِ
توڙي ٿِيس بيراھِ تہ ڀي ڳَل تنھنجي آھيان
ڏي ڪو رنگُ وري ڪامل ڪاڪ ڪَنڌِن کي
مُنھن ڏيکارج مينڌار وڃان تا نہ مَري
بَخِشج ذوقَ ذري مِهڻي ھاب مَتان ڪَرين.
چَڙھنديسانءِ چِکي نہ تہ مُنهن ڏيکارج مينڌار
آندو مون کي ھِتھين ڪَنھِن لارَ لِکي
چاڙھيو مون کي ڏاگهَہ تي تُنھنجي عِشق تکي
مَرُ ٻيو ڪو سِرُ سِکي اُنهيءَ جي اولاڪ جو.
ھِي جو ٿِيَڻو ھو سو اَکَرُ ميٽِيندو ڪونڪو
ھِيرو زھرُ زبانَ سان ھِن ڳالهيين کِيَڻو ھو
نا تہ پاڻَئؤن پِھَڻو ھو مون کي زير زمين جي.
ڏکُ نہ ڏيڻو ھو تو مون کي مينڌرا
ناميان پنھنجي نَنگَ کي تو نيبہ نِيڻَو ھو
زھر پيالو پُر ڪري مون کي تڏھن پِيڻَو ھو
جِي نہ جِيڻَو ھو مان کؤن ھِنَ مِھڻي وري.
سوڍل سِڪائِي آءٌ پُڻ گهڻو آھيان
راتو ڏينھان تانھنجِي واتِ مون کي وائِي
ڪَر اُھا ڪائِي جو ڪارَنھِ لَھي ڪاڪ تَؤن.
ميان آءٌ ماري ڏاڍي ڏنوَ ڏھاڳَ جي
مِهڻي ھاب مَتان ڪرين تہ ڪاڪِ نہ ٿئي ڪاري
ڪر سوڍَلَ سَتاري ڏوھَن ڏي نہ ڏِسيج تون
آءُ سوڍا ڪر سَچُ لاھي مُون تَؤن ھِي مِيهڻو
جهيڙو جهڳڙو نِڪري مون مَنَ اَندران مَچُ
الله ڪارڻِ اَچُ ماڳَ وسائِج مينڌرا
اچين جي اوطاقَ مُنھنجي ميان مينڌرا
تہ عيبن کَؤن آجِي ٿيان ڪوجهِي ٿئي نہ ڪاڪَ
ھيرَ اِھا ھيراڪَ مَتان مَٽئين مينڌرا.
موٽَڻُ مَرڪ نہ تنھنجو ھو سوڍَلَ سياڻا
وسائِج وِلِهيءَ جا ڀينگَ پِيَلَ ڀاڻا
پَري ڪري پاڻا مون کي ماريئِي مينڌرا.
آتَڻ اُجهائي ھَلِي پِريَن پُڇاڻو
ڪِين گهٽايو گهوٽَ سان پِرتِ ھِن پاڻو
ظاھر زالاڻو پر باطن بِرھ بلي ھُيو.
ڪاتِيءَ ريءَ ڪُھِي ڇڏيو راڻا تنھنجي رَنجَ
سُکؤن ۽ سَھنج سوڍا ساڻ کَڻين وئين.
سوڍا ھِن سَڙيءَ جو لَھِي وڃُ سماءُ
ويرن وڌو وچَ ۾ آھي ويرُ وڌاءُ
مون تي لڳندو ڪونڪو پيارا پاڻيءَ پاءُ
ھيڪَر ھيڏي آءُ تہ پِيرولي پَڌر ٿئي
ڍوليا تو لئہ ڍَٽَ ۾ آءٌ وتان ويڳاڻِي
راتيو ڏينھان اوتيان پنبِڻيُن مان پاڻِي
لَٽا مون لِيڙون ٿيا ھيءَ پوتي پُراڻِي
تہ بہ راڻي جي راڻِي سَرتيون سَڏن ساڻيھَ ۾
آءٌ تا روز روئان ساريون
سوڍا تُنھنجِيون وو ڳالهڙيون ڪيتَريون
ٻُڌي ورج وَلها زور منھنجيون زاريون.
سِڪَ سَنديَوَ ڪَيون جِيءَ اندر جاريون.
راڻا رُسَڻ تانھنجي ڪُوڪان ھِت ڪاريون.
ويٺِي ڳَرھيان ڳالهڙيون ھَنجون ھِت ھاريون.
جيڪي جايون جِيءَ ۾ وِرھ تنھنجي واريون.
سچو سَھندا سُپرين عاجِز جِيون آريون.
حالَ منھنجي ھاءِ ھاءِ
تو ريءَ لَھَن ھِي ڏينھڙا
آھي ھن اَحوال تي وَلَها تان واءِ واءِ.
دوستَ تنھنجي ديسَ جي اُڪَنڊ اَسان کي آہِ.
ڏِسيو ڏھاڙِي روئان جاني تُنھنجي جاءِ.
ڪاڪ نہ لڳي ڪَس مون سوڍلَ تنھنجي ساءِ.
سوڍا سَتاري ڪري پيرَ اَڱَڻ مون پاءِ.
درد مَندن جون دانھڙيون والِيءَ لَڳِ ورناءِ.
سوالَ سچوءَ جا سُپرين تون لالَن دل سان لاءِ.
مينڌرا آءُ ميان ھِت ويٺي ڪانگَ اُڏايان
تو ساريندي سُپرين ھِت سوڍا ساہُ ڏيان.
راڻا رتِي راز جِي ڪا جا آھي ھِيان.
ڪامِلَ ڪَنڌيءَ ڪاڪ جي آءٌ جانِي ڪيئن جِيان.
شال اوھان جو اَڳتي سچو نِيھُن نِيان.
راڻي سندو رازُ مون سان ڪيڏوئِي آھي
ڪاڪيون آڏو ڪانڌ جي نٿو وڻي نازُ.
ٻانهان ٻانهِن جان ٻَڌي ڪَرڻ نِت نيازُ.
ھي ھي آھي حُسن جو ماريُون غَمُ غَمازُ.
سچو پِرڀائِڻُ پِرينءَ جو آھي ساڻُ ايلازُ.
مون کي تنھنجي سارَ سنڀار وو
ڇَڏ رساما تون آءُ منھنجا يارَ وي
ڏوھُ نہ ڪوئِي تو ڏيان آھي مون ئِي سِر مَيارَ.
سِڪَ سور اخان مون ڪيا ھِينئڙي مَنجِهہ ھزارَ.
موٽُ مَران ٿي مينڌرا بِرھِي چاڙھيئي بارَ.
ويٺي ڪري ڪاڪ ۾ ھيءَ ويچاري ويچارَ.
سچو سي ئِي آئِيا جي دل گهُريا دلدارَ.
منھنجو سوڍلَ سارئِي ساہ وو
راڻا رُسامَن سان ماريئِي
ويٺِي ڪَڙھان ڪاڪِ تي آڻيندوءِ الله.
ھِن مُئِيءَ جو مينڌرا توکي ڪيھو پَرواھُ.
سندو اَچڻ تانھنجي روز نھاريان راھ.
گهَڙي اوھان جِي ٿِي گهُران چت اَوھان جو چاھُ.
مِھر مَٿو تو ناھِ ڪو جيڪُس منھنجو بَخت سياھُ.
ڪوڏئون قُربانِي ڪري سچو ساھُ پَسَاھُ.
پئِي پيش پرينءَ کي پاڻَ
آءٌ چونديَس ھَلِي حالُ ھي
تو تَؤن آھي مينڌرا ڪاڪ سارِي قُربان.
دل کي ديوانو ڪيو ٻھڳڻ تنھنجي ٻاڻَ.
نامِيان ڏِسجِ ننگَ ڏي آءٌ تا ٿِيسِ اَڄاڻَ.
آندم ھيٺِ عتابَ جي مون کي پنھنجيءَ ڄاڻَ.
سچوءَ سَندي ساھَ کي تانگهہ ايڏاھِين تاڻَ.
مون کي ڪانڌَ بنا ھيءَ ڪاڪ
ڪوڙي آھي نِي وو ڪاڪيون
سوڍلَ ٻاجهون سرتيون ھيءَ مَري ٿي مُشتاق.
منھنجو ساھُ سُڌير ٿئي اَچي جي اوطاق.
سَڦري آھي سونَ کَؤن خاصِي ڍَٽَ جِي خاڪ.
سُڌ اَچِي لَھُہ تَنھن جِي جا چُور ڪَئِي چوطاق.
وِجهي ويچاريءَ ويو اَديون ڙي اولاڪ.
تَنُ سچوءَ جو عِشق اوھان جي چِيري ڪَيَڙو چاڪ.
آءٌ تا ڏيھاڙيون زارو زارُ ساريو روئان ٿي ھت ڳالهڙيون
گهڻيون گهڻيون
ڪڏھن ھُئڙوَ سُپرين پاڄياڻيءَ سان پيارُ.
ڪامِلَ آھِيان ڪاڪِ کَؤن تو بِنا بيزارُ.
اِيندو ھئين اَڌ رات جو ڪاھي ڪَرہُ سوارُ.
ماري مون کي مينڌرا وَلَها ھِيءُ ويچارُ.
وَسي تنھنجِي ورھَ جو بادل ھِت بِسيارُ.
ڏسي وڏ وڙائِي تانھنجِي ھو ڏکِيءَ کي ڏھڪارُ.
سچو سگ اوھان جو تنھن ڏي نيڻَ کڻو نِروارُ.
وَلها ورِي آءُ
مون کَؤن موٽُ نہ مينڌرا
ميان مون سَان نہ مَٽين سوڍل سائين ساءُ.
رکي شريڪت شانِن سان ھيءَ ڪميڻِي ڪاءُ.
ھو جي اَچي ڍٽَ ڏنهُن وَڻي اُھو مون واءُ.
ھَي ھَي ھِن حالَ جو لَھُہ سائينءَ لڳهِہ سَماءُ.
سچو ڪنداسي سِگهڙو پاڻَؤن ڄاڻِي پَرچاءُ.
اَڙِي جيڏيُون منھنجو جِيئڙو وٺيو سَڄَڻ وڃي
چَرخي مُنا تاڙيون ڀينَر سَڀڪائِي ڀَڃي.
درد منديءَ جِي دل اھائِي مَت نہ ڪَنھنجَڙي مَڃي.
طَرف تُنھنجي يارَ سَچُو ري سوز نہ پنھنجڙو سَڃي.
ڪاڪِ پُڇندا ڪاپڙي ويا اَڌو ٻَنڌ
وڃي رسيا اُنَ ھَنڌ جت مون تون آھي ڪانڪا.
ڪاڪ پُڇندا ڪاپڙي وڏيءَ ويلَ وِيا
لُڊاڻون لَنگهي ڪري ڪنھن پَرئين پَنڌ پيا
اُتي ٿاڪِ ٿِيا جِتي مون تُون ھَڏنھن ناهِ ڪا.
لَنگهيا لُڊاڻو آءٌ ڪاڪِ ڇَڏيائون پوءِ تي
تاتي وڃي رَسيا جاتي مومَل نہ راڻو
نَڪا مَسجد تَڪيو اُت نَڪو ٽِڪاڻو
تاتي ٿِيُن ٿاڻو جِتي مُون تُون ناھِ ڪا.
ڪاڪِ لُڊاڻو لَنگهيا اَڄ لاھوتِي لال
اوري ھَڏ نہ اَٽِڪيا ٿِيا پِرئين خيالَ
حدون ڀَڃي ھليا جن کي حَد ڀَڃائِي حالَ
تن سُرت نہ ڪا سَنڀال وڃي ويجها ٿيا وصالَ کي.
ڪاڪِ نہ وِيا ڪاپڙِي نَڪِي لُڊاڻٖي
نَڪِي ڍريا ڍَٽَ تي جِتي رنگ رکيو راڻٖي
اُھي مِڙئِي نابود ٿيا تَن سامِن ساماڻٖي
ٿاڪ ٿيا ٿاڻٖي جاتي مون تون ناهِ ڪا.
ھِيءَ ڏوھارڻ ڏاھِ تون ڍولِيو ساري ڍَٽَ جو
ڪامِلَ تِکو ڪاڪِ تي چَڙھِي ڪرھَلُ ڪاھِ
کاڻيون ڪَنڌيُون ڪاڪِ جِيون ٻِي لَڳي باغَن باھ
اِھو مُون تَؤن مِهڻو لاهِ ڪا مِھر پويئِي مينڌرا.
چڱِي ڳالهہ چَوانءِ سا سُڻ ميان مينڌرا
آءٌ تنھنجڙِي آھيان تون منھنجَڙو آنءِ
ھيءَ نِڌر تنھنجي نانءِ آھي وڪاڻِي وَلها.
ولها وڪاڻِي آءٌ درِ تنھنجي آھِيان
تُنھنجي ڏسَ ڏھاڳَ ڪئي ھيءَ نامِيا نماڻِي
ھيءَ مَرئِي ٿي ھاڻِي تنھن مُنھن ڏيکارج مينڌرا.
مومَلَ ماڻڻ ھليا ڪاپڙِي ڪَل دارَ
وچ ۾ آتش دودَ جا آيَن بُھت بُخارَ
ڪي سَڙيا تنھن سوزان ۾ ڪي نَر چَليا نِروارَ
ماڙِي ڏسي ڀَنڀلِيا خود کَؤن خَبردارَ
ڪي ويا ماڙيءَ کَؤن نِڪري پِرت نہ جِت پَچارَ
نَڪا صورت اُتھين نڪا تارَ تنوارَ
نَڪو ڏسڻ وارو ھو نڪا سُرتِ سَنڀارَ
تَن تي چَڙھِي آئيا بيخُوديءَ جا بارَ
ڪين ڏٺائون ڪاٿَھين روءِ نَڪا رُخسارَ
اَلانَ ڪَمَا ڪَانَ تَحقِيقاَ تَڪرارَ
لَٿا شورَ شُمار ھَمَہ تا حَقُ ٿيو.
تو ڏي ھُيَن ڪا تياري
اِجهي اَڄُ سي اِيندئِي ميان
رکج وڏو آسرو جي تو محبت ماري
اُھي نال تہ نيندئِي ميان.
اَچِي اَڱڻَ تانھنجي ڏيندئِي سي دلداري
سَنوان طالِع ٿيندئِي ميان.
وڻي گهَڻي يارَ کي زور نہ زيادہ زاري
وري پوءِ نہ ويندئِي ميان.
آھي ھَٿِ حَبيب جي ڳالهہ سچوءَ جِي ساري
ڏاڍا ڏاڻ سي ڏيندئِي ميان.
ھيڏي اَچَڻ جِي آھ ڙِي پانڌي يارَ پِرينءَ کي
پِريان رِيءَ پَرديسَ ۾ آھي اَسان سان ھاءِ ھاءِ ڙي.
وِھَڻ ڪارَڻ يار سَڄَڻ جي چِت ۾ جوڙِيَم جاءِ ڙي.
پوٿيون ھِت پٽايان لَکَين لالَن لاءِ ڙِي.
سِڪ سَڄَڻ جي ساهَ ۾ ساٿِي تا نہ سَماءِ ڙي.
سالَ سچوءَ کي آھي ئي دوسن جِي واءِ واءِ ڙي.
رويو حالُ چوان اَلا جي اَوٺِي آيَم اوڏاھون
پايو پاندُ ڳچيءَ ۾ آءٌ پيرين تَن پَوان.
سَرتيون اِنھيءَ سوزَ جِي ناھي سُڌ اَوھان.
سُکن مَٿي ڪينڪِي آءٌ مَٿيان سورَ سَنوان.
سَڄَڻ سَڄَڻ ٿِي ڪريان ٻيون لاتيون ڪِين لَوان.
جوشَ تَنھن جا جان ۾ مون کي آھِن نِتُ نَوان.
سچو اکڙين مان ٿِيا ريلا رتَ روان.
پِرين مُنھنجي اڱڻ الله توکي آڻيندو
اَچڻ سَندي اُن جي ٿينديون واڌايون مبارڪَ جَڳُ ڏيندو.
وري وسائج پنھنجِيون جايون ٿورو مون تي لکَ ٿيندو.
ڀَلو پنھنجا ھٿڙا ڪري ڀلايون لِڱِين مون لائِيندو.
خَبران کِيئن جون اَسان ڏسي آيون توکي پِرين ساڻُ نِيندو.
ويو فِراق فَنا ٿي وصلَ ٿيون وايون سچو نانوَ سَڏيندو.
آئين سو ڳالهہ سُڻائين
وَنهيا ڪانگَل تون ڀَلِي آئين
خط جو آندوئِي يارَ سَڄَڻ ڏھون ھلِي سو نال پَڙھيائين.
آءُ تہ جوڙيئين جاءِ اکين ۾ اَڄ اوڏاھون آئين.
سِگهڙو سِگهڙو آءُ اَسان ڏنهُن ڏينھن گهڻا ڇو لائين.
اَچو اَچو تون ڇو نہ اَچين ٿو محرم راز رلائين.
نانوَ اَلله جي يارَ سچوءَ کي محبن ساڻُ مِلائين.
وعدو ڪِيئن وساريُوَ
ڀَلا سائين ڪيئي ڳالهيون ڳالهيون
اَسان نماڻن سان يارَ پيارا ڪو ڏينھن مانَ گُذاريُوَ.
ڏکَ ڏيئي وَئين اڳي کَؤن اَڳرا وري نہ پوءِ نھاريُوَ.
ھيڏانھن ھوڏنھن ڇِني اَسان کي پنھنجِيءَ ڪَڍَ قطاريُو.
آتڻ چَرخو ويٺي چوريُم ڏيئِي سو عِشق اُڏاريُوَ.
سڀ ڪنھن ساعت سانول سائِين سچوءَ ھِت سَنڀاريُوَ.
جو تو پير ڀَري آئين
تنھنجي ٿوري ھڪ نَٿِي پُڄان... اَلا ميان
عاشقَ ھِتي لَکين ھزارين لَئون اسان ٿو لائين.
عَيب اَسان ۾ آھن اَپارين اِھي ڀَلا ڪيو ٿو ڀائين.
ڏوهَ ڏنگايُون ڏسي اَسان جون چِتُ نہ اَسان تَؤن چائين.
راتو ڏينھان يارَ اَوھان جا ڳُڻَ سچو ٿو ڳائين.
اَڙي اَلو اَلو رانوَل آيو راڄَ ۾
ويَڙا سورَ سنڌو ڪري اَڄُ ڀينَر ٿِيَڙم ڀَلو.
جنھن ساعت گڏيا سُپرين سا ساعت ڪنھن نہ سَلو.
ڳالهہ نہ ڪريو ڪا ٻِي ھاريون اَوھين ھَلو.
ڏھاڙي ڏسڻ کَؤن وارُ نہ پَوندو وَلو.
اَصل آھي اُنھن سان روحَ منھنجي جو رَلو.
سچو گڏيو سَڄڻَنِ کَرَن لَڳو کَلو.
جاني آءُ ڙي جاني ميان
آءٌ تا روز پُڇان ٿِي پانڌيؤن.
تنھنجي اَچڻ ڪاڻ ھِت پوٿيون ٿِي پٽايان
سَنجهي صبح سَرتيون ٿِي پانڌي پُڇايان
ڏاھا تنھنجي ڏيھَ ڏي ٿي ڪانگلَ اُڏايان.
پِرين تُنھنجي پارَ ڏنھُن اچي قاصد جي ڪوئِي
حالُ سڻايان پانھنجو تَنھن رھَبر کي روئِي
جانِي جال اسان جي ھاڻي ھجر ۾ ھوئِي.
دلبَرَ تنھنجي ديس ڏي ٿِي ڏسان ڏيھاڙيون
نانؤ تنھنجو سُپرين اَسين وَس نہ وساريون
ڳچيءَ پائٖي ڪپڙو زور ڪريان ٿي زاريون.
اُٿيٖ ويٺي اوتيان آءٌ پنبڻين مان پاڻِي
اَچي ڏِسج سپرين تون حال منھنجو ھاڻِي
درد مَنديءَ جي دل ۾ تنھنجي سِڪَ تا ساماڻِي.
تاڪَؤن سَڄَڻ تانهنجِي ھِينڙي حيرانِي
ڏيئِي ڏکيءَ کي وئين تون نِيھُن تہ نِشانِي
سدا سچو آھي ميان تُنھنجي ڳِچِيءَ ۾ ڳانِي.
گَنگا کانءُ گُذرُ آھي ڪنِين ڪاپَڙينِ جو
ڪڏھن لوڪ نہ لَڙيا سدا تَن سَفرُ
آھي نامُ مَشَرُ اُنھن اڌوتِين جو.
جوڳي آھن جي گوش گنگا ڏي تَن جو
آھِن ڪوڏيا ڪاتَ جا پُڻ ڪاپَڙي ڪي
سِرُ سنباھِن سي جنين ناتو ناٿَ سان.
جوڳِي جال ڏٺامَ پر ڪو ڪو لَڀي ڪاپڙي
ھي ويھي وستِن ۾ ويا ھو نہ لوڪِ لَڙيامَ
تنين ڪاڻ ٿِيام ھَي ھَي ھِھڙا حالَڙا.
جوڳِي جالَ ٻُجهَن پر ڪونہ لھان ڪو ڪاپڙي
تن ڳُڻن ڀَريَن جِيون ڳالهڙيون ٿيون سچل ساهَ سُجَهن
لوڪِ نہ ٻئي لُجهنِ بِگَر نالي ناٿَ جي.
جوڳن اوري جُوءِ جي لوڪان لعل لِڪي ويا
لاھوتِي لنگهي وڃِي حُر پيا ۾ ھُوءِ
راسِخَ روبروءِ وڃِي ٿيڙا ناٿَ جي.
جوڳِي آھن جالَ پر لاھوتِي لنگهي ويا
ھي مِڻ مِڻ ڪَنِ مَڻِيَن سين ھو کڙا مٿي خيالَ
سي لانگوٽيا لالَ ڀينَر ڀاڳِ ملن مون.
لوڪين لاھوتِي ڪنھين پَر نہ پِرڀِيا
سي پنھنجي رکِي پور ويا سالِڪَ ثابوتِي
اُھي اڌيءَ آڌؤتِي نانگا ويَڙم نِڪري.
ڪري لنگهيا لوڪَ مؤن لاھوتِي لوڙا
گهوڙا ڙي گهوڙا جو مون من مستانو ٿيو.
پُورب ڇَڏي پوءِ آڌوتِي اَڳي ٿيا
ويا اُڪنڊيا اَڳنان نہ ڪنھن لَڙيا لوءِ
رِجائي رتُ روءِ ويٺي واٽَڙيَن تي.
جوڳي جالَؤن جالَ پر لاھوتِي لنگهي ويا
ھو ھلي ويَڙا حالَ ۾ ھي قابو مٿي قالَ
ھَي ھَي مُنھنجي حالَ جو حالُ نہ پيو ھَٿِ مُون.
جوڳِن ھِت جايون جي ھُنَ لوءِ لِڪي ويا
تپش تيش تَن کي وڃَن لاھوتِي لايُون
ووءِ ووءِ واتِ وِجهي ويا وَيراڳي وايُون
آڌُوتِن آيُون خَبران ڪاتِي ڪُسَڻ جِيون.
جوڳِن آھ نہ جنگِ ھِن سُلوڪِي سڀَ سان
جيجان ھن جھانَ ۾ ھِن طُريلا تَنگِ
ڪنھن جي رتا رنگِ ماڻِڪ مُنھن مَشعلان.
لاھوتِي ھِنَ لوءِ آيلِ آھن اَڄُ ڀِي
ووءِ ووءِ اڃان پَوندِي پوربيَن جِي پوءِ
اِنِ ڪاپَڙيَن کي ڪوءِ سَڳَر مَنجهہ صَحِي ڪري.
لاھوتِي مَون لوڪَ ٿورا ڪري لنگهيا
سدا سامِيَڙن تي محبتَ وسي موڪ
سي زائِر منجهوُن ذوقَ ڪَنڌُ ڏيَن ٿا ڪاتَ تي.
ڪاپَڙِي مون ڪالَهہ اڃان ڏٺا ڏيھَ ۾
ھَي ھَي منھنجي حالَ جو ساڻن ٿِيَسِ نہ سنگتِي.
ھُو جي ڏٺا ڏيھِ ڪالهہ اَڃا مون ڪاپَڙي
سي اَڄُ لنگهيا لوءِ مون دانھَ ڇَڏي ديھِ
ھاريُون ھُوءِ ھَڏيھِ موٽَن ڪِين مَڪانَ تي.
پُورب پَنڌُ نہ آھ ڪڏھن ڪاپڙيَن کي
جِت ماڻهو ميڙاڪو ٿئي سا جُوٺي جوڳين جاءِ
سامِي سِرَ سواءِ سودو ڪن نہ ڪو ٻيو.
پُورب آھ نہ پَنڌُ ڪڏنھن ڪاپَڙيَن کي
سي ڏيندا ويراڳي وڃِي ڪاتَنِ مٿي ڪَنڌَ
ھوءِ سَندنِ ھَنڌُ جو لُڙ گڏجِي لَعل ٿِيا.
پُورب رکِي پيرُ ڪَن پُڇَ پَراھين پنڌَ جِي
ٻيو ڪو وڃي اتھِين ڪاپَڙين ريءَ ڪيرُ
جنھن کي ڦِڪَلُ نہ ڦيرُ ڪنڌُ ڏيندو سو ڪاتَ تي.
پُورب پنڌ نہ ڪن ڪنھين ويلي ڪاپَڙي
ڪوڏِ ڪَپائڻ ڪنڌَ جو توڙؤن آھي تَن
سچل سدا سامهون آڏي آڌوتَن
سي وڃِي ڪاتِ ڏينِ گَردنون کنيو غار ۾.
جاڏي پُورب پنڌُ تاڏي آءٌ نہ وڃڻو
ھي ھِنن جو ھنڌُ منھنجو ھنڌُ ھِنگلاج ۾.
پُورب پُڇيائون پَر پيرُ رکيائون پَرنان
اوريان پَريان پنڌڙا سي لَس لنگهيائون
اِئين اُتيائون تہ گُرَ اَسين نہ گَڏيا.
پُورب کانءُ پري نانگَنِ نظر آھ تا
نِگھَ وجهن ناٿَ تي پِرڀَون پير ڀَري
مَنجهؤن ذوق ذري گُرَ گَڏيا وڃِي گودڙيا.
پُورب پَير ڌرن ڪن وِڇَٽَ پارھين پنڌ
تي قدم رکي ڪاتَ تي ڪنڌُ قربان ڪَرن
ڪوڏؤن ڪاپَڙن سچل سِر صدقي ڪيو.
مٿي ڪاتَ قَدمُ ڪاڪيون ڪاپَڙيَن جو
سنسو ميٽي سروپ ۾ سچل ٿيا سي سَمُ
سدا ساميڙن جو دَمامين سان دَمُ
آديسِي عَدمُ ٿيا نالي اَندر ناٿَ جي.
ويا ھَتَؤن ويھِي اَڃا ڪالهہ ڪالهوڻي ڪاپڙي
آيل آڌوتِن جِي ڳالهہ ڪريان ڪيھِي
سچل ساري سڪ مان گاروڙي گيھي
پُوربَ ۾ پيھِي وڃِي واصِل ٿيا وصالَ کي.
ھَي ھَي ڪالَهہ ھِتاءُ اَڃان لاھوتِي لنگهيا
ڪونَ وڃَڻ جو مون ڏنو سامِيڙَنِ سَماءُ
تا ڪو پَوي پِرڀاءُ مَن لاھوتِن جو لوءِ مَؤن.
ويا لاھوتِي لالَ لورا ڪري لوءِ مَؤن
ڳالهہ نہ ڳَرھَڻ جَھڙي مگر مُنھن مَشعال
ھَي ھَي ھِھڙي حالَ ساريون سي سَڌَ مَران.
جو پَنڌُ جوڳِيڙن جو سو آڌوتِن آجاءِ
گنگا ۽ گرنار ڏي جوڳن پَنڌُ جُڳاءِ
پنڌُ اُنھِين کَؤن پَرنان آڌوتِن کي آءِ
تان تان ٿِين نہ جاءِ جان جان ريجَهنِ نہ رامَ سان.
ڪوڙين قربانِي آءٌ تا ڪاپَڙيَن تَؤن
ڏيئي ويا جي ڏيل کي ھَي ھَي حيرانِي
ماريون مِھمانِي آءٌ تا سِرُ ڪَرينديس صَدقو.
ڪري لورا لنگهيا ھَي آڌوتِي اَڄُ
مون ھَئون اَمان ڀَڄ جو آءٌ بہ وينديَس اَن سين.
آءٌ ڪوڙين ٿيان قُربان جوڳِيڙن جي جات تَؤن
ڪاڪيون ڪاپَڙيَن جو ڏاڍو آھي مون اَرمان.
آيل آڌوتِن جو آھي گنگا ۾ گذران.
نانگن سَندي ڳالهڙي ھِت پورب ۾ پَروان.
سچو ناٿ نِھارينٖ ڇو ٿو ٻئي ھنڌِ ٿي تُون مِھمان.
ساڳِي مون تا سڃاتو
اُھو جيڏيون يار منھنجو
اَصل لاڪَؤن آھي انهيءَ سان ھن نماڻِيءَ جو ناتو.
تہ ڪو ٿي ڪري جوڳِي اِيندم ڄاڻُ نہ ھِيئن مُون ڄاتو.
ڏسِي صورتَ ساري سُھڻِي عشق اُنھيءَ سان مون لاتو.
ھِيءَ نماڻِي عيبَنِ ھاڻِي پيچ پاڻهي تَن پاتو.
سَھَو سچو ري ڏسي اَسان جي چِتُ نہ دلبر چاتو.
جِيجان زلفن واري
اُنهيءَ ساميءَ مَن موھيو
باہ بِره جِي اَندر اَسان جي ويو سو ٻَھڳَڻ ٻاري.
ھِجر فراق ڀِي وو يار اسان کي ڪُوڪان ٿو ھِت ڪاري.
جوڳِي ڪِيَڙوُ جيءُ اسان جو مونجهہ اُھو ٿو ماري.
اَچڻ سنديون يار اوھان جون سچُو واٽان نِت نِھاري.
ماري ويو ڪالهہ رات
سونھن ڀريو سو تا ساميَڙو
راتو ڏينھان روح کي طَلبَ تَنھن جي تات.
ڪينَ سُڃاتم سرتيون تا ڪھڙي آھي ذات.
سور نہ جهلڻ جَھڙو ھاريون ڙي ھيھات.
اَٺئي پھر تنھن جِي وائِي سَچوءَ کي آھي وات.
جو ھوم ورونھن وارو
جيجان گڏيم سو تا جوڳِيَڙو
اَڳينءَ پوئِينءَ ڳالهہ جو خيالُ سَليائين سارو.
سُورن جي سوغات سان آيو اوڏانھُن وڻجارو.
پَسڻ سان پيدا ٿيو سيني مَنجهہ ستارو.
صورتَ تنھن جِي سڦرِي مَشعل مُنھن موچارو.
جُڙِي ويٺو جان ۾ بِرھ اُنهيءَ جو بارو.
آھي سچوءَ جو سرتيون اِھو اکين جو اُجارو.
ڪھڙي ڳالِهيؤن يارَ ڪِيتُئِي بيراگِي اسان کي
درد منديءَ جي دل تي باري چاڙھيئي بار.
اَصل کَون آرام وڃايا جانِي تنھنجي جار.
مون کي يار جدائِيءَ ماريو آءٌ روئان زارو زار.
ڪيئِي داناءَ ديوانا ڪِيَڙا تنھنجي حُسن ھزار.
غمزي ساڻُ غلام ڪياسي سچو ري سردار.
ھَي ھَي ھِن حالَ وي
سَڳَر ٿيس نہ سامِيڙن جيٖ
منھنجو آھي ڪم ڪاپڙين ۾ نا تہ جوڳِي آھن جال.
ويمَ ويساھي نڪري اُھي رات لانگوٽيا لالَ.
ڳوليان ڦوليان واٽڙين تي جي ڪُھِي ويَڙم ڪالهہ.
ڪاتَ اُتي ڪَنڌ آڻ ڪَپاوڻ لاھي جيءَ جنجالَ.
منجهہ گوداوريءَ من گڏجن جن جا خواب خيالَ.
راتو ڏينھان آھي ھوتن جِي سچوءَ ساهَ سنڀالَ.
اُڏر پَکيڙا پار پرينءَ جي خبر مون آڻي ڏئين لا
ڪِين ڏٺئِي سي سُپرين واٽ تا ڪنھن ٻيءَ وئين.
پاڙي ويھي پِرين جي وڃِي تون واقف ٿِئين.
سُڌ سڀائِي مون ڏئين جڏھن پاڻِي اَکين جو پئين.
سوز سچوءَ جو پاڻَ سان ادا ڙي نازڪ نِئين.
عاشِقُ ڪِيتُئِي اُداسِي وھواه ڳالهہ خاصِي
روز ازل کؤن لؤن لؤن منھنجي واءَ ورہَ جي واسِي.
دِلڙي اسان جي سُھڻا سائين پھريون ڪِيَئي پياسِي.
ھيڏي ھوڏي ڪين وياسي باسَ اِھا اَسان باسِي.
بيخوديءَ مون باغ بھاران خوديءَ کانءُ خلاصِي.
بِره آنجيٖ ڪيو بيراڳِي سچو رنگ سنياسِي.
ڇڏي ملڪيت مال رانجهو رِڻُ چڙهي هليو
قسمت ڪَيُس ڪنگال نہ تہ حاڪم هو هزار جو.
حاڪم تخت هزار جو قسمت ڪيو ڪنگال
مسڪينيءَ جو مردَ کي خطرو نڪو خيال
محبت مستانو ڪري هھڙو ڪِيَڙس حال
پُڇي جهنگ سيال حُب نہ تخت هزار جِي.
مالڪ اُنهيءَ مُلڪ جو رانجهن مان راجو
الفت کان عطا ٿيو ڏکن جو ڏاجو
عشق ڪَيم آجو دنيا جي ڪُلَ دردَ کان.
مالڪ تخت هزار جو رانجهو آءٌ راجا
ڪانِي مون کي قلب ۾ قربَ هئين ڪا جا
ڏکن جا ڏاجا لکيا هُيَم لوح ۾.
شاهِي هُيم شان دلبر پنھنجي ديسَ ۾
اُتان آيس اوچتو کڻِي سورن جو سامان
ڇا منجهارؤن ڇا ٿِي آيس اهو اٿم اَرمان
حيرت ۾ حيران مون کي هِير هِتي ڪيو.
رانجهو هُيس راءُ مالڪ پنھنجي ملڪ جو
اديون عشق انڌو ڪيو پَيَڙم ڪِين سَماءُ
گُهورن ڪيم گهاءُ هِتي اَچِي هِيرَ جي.
اَچڻ اوکو مون هُيو هاريون آندم هِير
پنھنجي لِکِئي پاڻَ کي پاڙڻ پَئي تقديرَ
ڪانہ هلٖي تدبير قسمت قيد الماءَ سان.
جوڳيا ويسَ ڍڪِي لاٿم سڀ لباسُ
پَٽ پٽيھرَ بافتا نپٽ ڪيم ناسُ
ڪيو نينھن نِراسُ دنيا جي درد کان.
مون کي ماءُ ڪيو چوچڪ ڌيءَ چريو
عقل هوش نيو منھنجو محبت وارئيٖن.
چوچڪ ڌيءَ چَريو مون کي ڪيو ماءُ
پَيَڙم ڪونہ سماءُ آيل عشق انڌو ڪيو.
شاه هزارِي هوت کي محبت ڪيو ميھارُ
عاشقن کي عارُ ڪھڙو آھِ قريبَ کان.
مور نہ محبت کان مُڙان هتي اَچِي هاڻ
ڪاڻ ڪنين جي ڪاڻ ڳئون چاريندس ڳوٺ جون.
ڳئون چاريندس ڳوٺ جون ڪاڻ ڪنين جي ڪاڻ
اها روح رهاڻ مَنَ ڀِي ميلي محب سان.
ڪاڻ ڪنين جي ڪاڻ ڳَليين ٿِيس ڳنوارُ
من مون ملي يارُ لَھنَ ڏولا ڏيل جا.
نورنگ ندورو کيڙو وجهان کوهَ
رانجهو منهنجي روحَ سدا وسي ٿو سرتيون.
کيڙي نا ميڙي موليٰ مون کي جيڏيون
جَهنگ سڄو جهيڙي تہ بہ رانجهن منھنجي روحَ ۾.
کيٖڙو وجهان کوهِ نورنگ ندورو
دل اَٿم ديرو هزاريءَ جي هوت جو.
واحدَ شالَ وجهين چڱي چوچڪ چت
پَرور رکين پَتِ سدا سِڪَ وارئين
ريجهي روح رانجهي سان کيڙو کَپَڙتالُ
وِڌؤن وجهٖي وچ ۾ چوچڪ ڏسُ چنڊالُ
مادر مِهڻا ڏئي جهجها جهيڙي جهنگ سيالُ
مٺو مون مِھوالُ مون کان مور نہ وسري.
هَر هَر ويٺو هِير جي رانجهو ڏسٖي راهَ
ويٺو وڄائي وَنجُهلِي چاهون تي چناهَ
سانڍيو وتي ساهَ سچل سور سڄڻ جا.
جو جوڳي زلفن وارو
سو سامِي مون تان ڪين سُڃاتو
ڳَل ڪئي ڪفنِي دست پَھوڙا مشعَل مُنھن مُوچارو.
انگ ڀڀوت بنائي آيو بيک پئِي وڻجارو.
ٻئي لباسَ ڪو رانجهو اِيندو ڇڏي تخت هزارو.
سببَ اِنهيءَ کَون ڪين سُڃاتم ماريو مُئيءَ لئہ وارو.
سچو سُڃاتو رانجهو آهي جڏهن جمال سَليائين سارو.
جو اڱڻ پيھِي اَڄ آيو
سو سامِي مون تا صحيح سُڃاتو
بيراڳيءَ جو بيٖک ڪري تنھن ڪيڏو هنر هلايو
سَر جهَٽائون جوڳِن واريون تنھن لِڱين بسمو لايو.
مُرليءَ مست آواز اُنهيءَ جي منھنجو روح ريجهايو.
رانجهو تخت هزاري وارو موليٰ آڻي مِلايو.
عطر عبير اِنهيءَ جي ڪارڻ مون تا مُشڪ مَلايو.
پياري هِي سِر پاڻون ڄاڻي سچوءَ کي سمجهايو.
لوڌي ڪَڍيائون لوءِ مان رانجهَنُ رمزدار
جاٽي هليو جان تي جوڳن جو جنسار
مُرلِي مَڻيادار چوريون وتي چاهَ مان.
اَلستِي آواز ڪو منھنجي ڪَن پيو
هِردي اندر هِيرَ جي آهي ڪونہ ٻيو
مُرليءَ مست ڪيو جوڳيڙن جي جيڏيون.
ڪاريھَر قتِيلَ گودين وڌا گودڙئي
مَنڊيو وتي مَنڊن سان نانگ نسورا نِيلَ
رانجهَن جي رسِيلَ مُرلِيءَ مستانا ڪيا.
مُرلِيءَ تي تنهن مَردَ جي کنيا ڪاريھرن ڪَرَ
ٻِرَ ڇڏي ٻاهر ٿيا نِيلا نِڪري نَرَ
زهري منجهہ زهَر جوڳِيڙي جهَٽي وتا.
جن کي اَديون اوچتي ڪاٽيو ڪاريھَر
تَن جي خاص خَبَرَ جاچيو جوڳيڙن کان.
جاچيو جوڳِيڙَن کان تن جي خبر خاصُ
نانگن ڪيا ناسُ سِنگهَڻ سان سَوَن مٿي.
ٻِرَ مان ٻاهر نڪري ڪاري کنيا ڪَرَ
ڏَرُ اِنهيءَ جي ڏَرَ جھِين ڏَرُ نہ ڏيھ ۾.
سَپ سُڃاتئون ڪِين ڪِي جوڳن ماري جکَ
جَنين سِنگهيو ڪَکَ سَڀاڳا سي ئِي ٿِيا.
ڪُنڍَلَ ڪَنَن ۾ وجهِي خان ڇڏي خانِي
جوڳيسَرُ جانِي راوِيءَ طرف رَوِي هليو.
راوِيءَ طرف رَويو جوڳيسَرُ جوان
هيڪر هِيرَ اُڪيرَ ۾ مَرد ٿيو مستان
سورن جو سامان سچل ساڻ کڻِي هليو.
ڇڏي چاه چنابَ جو راوِيءَ ڏانھن رويو
مُرليون سُرليون ونجهَليون وڄائيندو ويو
ٿانِيڪو ٿيو سو نانگو نورنگ پُر ۾.
جوڳي آيو جُوءِ ۾ مَرڪڻو مَڻدار
مرلي مستانا ڪيا جنھن جي لک هزار
ڪاريھر ڪَرَدار نِيلا ناٿَ نوائِيا.
منڊَڙا مَڙهي جوڳِي آيو جوءِ ۾
پڙهيو سو پڙهي مَنڊَڙا محبوبن تي.
تُنبيون تَن تَڻي جوڳي آيو جوءِ ۾
ڪنھن جي قُربَ ڪڻي رانجهو روليو رُڃَ ۾.
نيٽِيءَ نورنگَ پور ۾ ويھڻ وھُ ٿيو
ڏوراپا نہ ڏيو جنھنجو چاھُ چناهَ سان.
نيٽيءَ نورنگ پور ۾ ويھڻ ٿيو وھُ
قِسمَت ڪاريا ڪَمَڙا مانڍيءَ لڳو مِنھُ
ورهَؤن ڪَڍي وھُ ورهہ سندي واسِينگ جو.
هاريءَ ٻڌي هيرَ مُرلِيءَ ڪَئي مَگنُ
سچو وسري ڪِين ڪِي ويچاريءَ وَچَنُ
لانگوٽيءَ لَگنُ لِکيو جنھن جو لوحَ ۾.
هُتي ڪير هُيس هتي آهيان ڪيرُ
سالم اهي سيرُ سچل سِڪَ ڪَرائِيو.
آءُ اسانجڙي ديري
توکي گهڻو ساريان ٿي.
نا تہ مُحب مَران ٿي.
تون تا ميڏا مين تا تيڏي کُھ گهتان سڀ کيڙي
هِت گهُنگهر گهاريان ٿي.
اَڱڻ ساڏي آءُ پيارلَ لَهہ پَوَن سڀ جهيڙي
تولئہ هَنجُون هاريان ٿي.
ڌوڻِيءَ منجهہ ڌيانُ آهي آڌوتِن جو
گُم ٿِي گُرگم گودڙيا ڪن گروڙي گيان
اَصل کان اَشنانُ گنگا جمنا تَن جو.
پورب پَنڌ نہ وڃڻا گِرنارِي گمنام
ويچاري ٿي واٽ تي ڪَرن ڪين وسرام
سيني ۾ سَنگرامَ سَچا سَنياسن جي.
پوربَ سندا پيرَ لاهوتي لَٽي ويا
گِرناري گُنير سَچا گُم گُر گيات ۾.
ورلو ويراڳي گِيانِي ڏٺم گودڙيو
ڀُليا ڏٺم ڀيرَ ۾ ڀوڳِي ۽ ڀاڳِي
طالبُ تِياڳِي لَکن ۾ ڪو هيڪڙو.
جوڳين جٽائُون جوڙي جوڙيون جان تي
چَمٽا ٻڌي چيلهہ سان تُنيون تَڻيائون
جَنجيرن سان جھَان تي ڪِشتا ڪَڙيائون
گروڙي گائون پورب پنڌ پُڇِي ويا.
جوڳي ڀاتون ڀات پَر منھنجو آڌوتِن سان
سَفر ويا ساجهري رهيا رُڳِي رات
طلبَ تنين جِي تات راتيان ڏينھان روح کي.
آهِن اَڪيچارَ اَنتر مُک اڌوتَ
پورب سي نہ پُريا نہ ڪِي ڪَن پرچارَ
اَٺ ئي پھر اَڇَ ۾ رهن سي گُم گار
سَچَل سَنسڪار سَنسا تِن وڃائيا.
اَڃا آڌوتِي آهن اڪيچارَ
اَوديا اَهنڪار ڀَڃِي جن ڀورا ڪيا.
ڪاپَڙي ڪَن ڦاڙَ آيل اَڄ لنگهي ويا
مَست ڪري ويا مَن کي مُرلين سان مڻيارَ
تَن جوڳيڙن جي جاڙَ مون کان مُئي نہ وسري.
ڪاپڙِي قَنديلَ کنيو گُهمن گودڙيا
ڇَٻَت ڪري ڇَٻَن ۾ وتن ڪاريھرَ قتيِلَ
مُنڊن مُرلين سان اُهي آڌوتي اَصيلَ
سچل سِڪ سَبيل جيءَ ۾ جوڳيئڙن جِي.
لاتِي لاهوتِين ڌرم جي ڌوڻِي
پَنبہ جي پوڻِي ساڙي سنياسِي هليا.
جهونا ڳڙھ جي جوءِ ۾ جوڳين جوڳُ اَجوڳُ
ڀوڳين ڀوڳُ اَڀوڳُ پاڻُ وڃائٖي پانهنجو.
محبت جي مَي ماريو ڙي مون کي
ڪاڪيون ڪنھن سان ورهُ وراهِيان
عقل علم سڀ ڇوڙ ڏتو سٖي عشق ڏنو اولارو.
اکيان کول تہ ظاهر ڏيکين سير سڄڻ جو سارو.
پُرجهي پير ايڏاهِين پايو هوت اَٿوَ هاڪارو.
محبت مون منصُور وجهايو ڳچيءَ جي وچ ڳارو.
سَنبرُ سچيڏنا ڇوڙ سانباها ورهَ ڪيو جان وارو.
ياڪِي ٿيو يار اَسان کؤن دل نماڻِيءَ جِي کَسي
ويٺي ڏِسان واٽ اوهان جي مانَ ڪو رهبر رسي
اَچڻ هِن جو ايڏاهين ڏيھ سندئِي ڪو ڏسٖي
سِر سچوءَ جي يار سدائِين ورهَ جو مِينھڙو وسٖي.
ڳالهيون ڳارن ٿِيون ميان دل کي دوستن جون ميان
ياد اَچن جي ڳالهيون اُهي ڪوڪان ڪارنِ ٿيون.
هو جي ڪيائون ڳُجهہ ۾ اُهي مامان مارن ٿيون.
ڳُڻن واريون ڳالهڙيون اُهي ٻارڻ ٻارن ٿيون.
پَسَڻَ ڪارڻ اَکڙيون صاحب سارن ٿيون.
پاڻِيءَ گاڏون رَت جا هنجو هارن ٿيون.
اکيون ڏسَن نہ غير ڪو واحد وارن ٿيون.
سچو اُهي ڳالهڙيون نِت مون کي مارن ٿيون.
تنھنجِي آهيان آءٌ پنهنجي ڪري ڄاڻ
جاڏي تاڏي توهين دلبر ڪاڏي ڪاهيان آءٌ.
هونديس اوهان ساڻ.
آءٌ ڪنيزڪ تون تان سائِين سَڱ نہ ساهيان آءٌ
چيٽڪ ڪَيس اَڄاڻ.
سِڪن ڪيئِي تو لَئہ سانولَ هِڪ تا ڇاهيان آءٌ
صدقي ڪيمُ پاڻ.
تو هَئون ٻاهر سُڻ سچو ري ڪنھن دم ناهيان آءٌ
پنھنجو جهَلج ٻاڻ.
تنھنجي ڪارڻ ڪاريو
هوءِ هوءِ هولِيَڙو
ڪنھن سان ڪريان سُپرين تنھنجين ڳالهين ڳاريو.
ڪنھن در ڏيان دانهِڙي تنھنجي محبت ماريو.
آگ عِشق جي اَندر اسان جي ڏاڍو ٻارڻ ٻاريو.
آءٌ اوهانجڙي آهيان والِي ڪِيم وساريو.
پاڻئون پاسي نہ ڪريو سگ سچو پنھنجو ساريو.
سُھڻا توکي ڪيھو هاڻِي هاڻِي
ڏواراپو ڏيان ڀلو مَن موهَڻا
وس ويچاريءَ جو ناه اَصل کَون تون پرين پاڻهين ڄاڻِي.
اَندر منھنجي وو آهي اوهان جِي ڏاڍي سا سِڪ ساماڻِي.
اَوهان ٻاجهون ويٺي اوتيان پنبڻين مان پاڻِي.
سچو اَوهان جو آهي اَصل کَؤن پنھنجو سو سڱ سُڃاڻِي.
ڇو ٿو ڇڏين ڇو ٿو ڇڏين مون کي هاڻِي
آءٌ تا تُنھنجڙِي آهيان
پاڻُ پنھنجو پاڻهين ساڻُ غريبن گَڏين.
پکا پکن سامُهان اوري سي دلبر اَڏين.
سچو نھاري واٽڙيون ايندين صاحب ڪڏهين.
رهجِي اَچي منھنجِي يارَ توسان
آءٌ ڇا ڄاڻان عشق منجهارؤن بِرهي والڙا بار.
طرف ٻئي ڪنھين خيال نہ ڀانيان آهي سدائِين يار.
هوندين هميشہ گڏ اسان سان نيڻن وهايم نار.
ٻانھن سچو جِي سُھڻا سائِين پرتِي اَٿئي سردار.
تون تا ڪڏهن ايندين يار
تُنھنجِي روز نھاريان راه
سِرَ تي چاڙهيا سُپرين بِرهَ تنهنجي جا بارَ.
راتو ڏينھان روح کي تنهنجِي سارَ سنڀارَ.
وهَن ٿا واڪا ڪَيو نيڻن سَندا نارَ.
آءٌ تا هڪڙو ناهيان تنھنجا عاشقَ لکَ هزارَ.
سورَ سَندءِ ميان سُپرين مون کي ڪوهِ هڻن قھارَ.
پِرين پارج پانھنجا جي ڪيئِي قولَ قرارَ.
ڏوهُ ڏيان ٻئي ڪنھن کي آهي مون ئِي سِر مَيارَ.
اَندر منھنجو اَڌ ڪيو جانِي اِنهيءَ جارَ.
اَٺ ئي پَھَر ٿِي وڄي تُنھنجِي تَند تنوارَ.
مُئِيءَ کي ماري اِتهين تون وئين ڏنهُن وڻڪارَ.
سچو سَگ اوهان جو ٿو روئي زار و زار.
ساٿِي ساري سَنيھا چئج پُنهونءَ کي
بيراگي آهييان وو
حالُ ڏسيو ٿو جو وڃين سارو عرض ڪَرين وو
دلاسو ڪو دوست ڏنھن وٺي جلد ورين وو.
ڪارو ڪَج نہ ڪيچَ کي ڇَپَر تا نہ ڇڏين وو
ٻانهي ڄاڻِي پانھنجِي گولِن ساڻُ گَڏين وو.
توسان عمر گُذاريان جان ڪِي هِت هُئان وو
ڳالهين تنھنجِن ڳاري آهيان جان ٿِي رت روئان وو.
ڏوريندي مون ڏونگرين گهڻا ڏينھن ٿيا وو
ٻڌا هوندا هوتَ تو جٖي سچوءَ سَڏَ ڪيا وو.
لوڏيندي لامون ڏاهو ڏار چڙهيو چوي
آندو اَٿم پاڻ سان نينھن ڀَريو نامو
توڏي ساريو سڄڻان ڪَيم راتيان روانو
پڙهِي پروانو مون کي جلد جواب ڏي
ڪانگل آيم اَڄُ پريان سَندي پارَ ڏهُن
ڳالهيون ڪيائين سڄڻان سي روح ٻُڌي ڪيو رڄُ
پَکيءَ ڪيو نا پَڄُ ظاهر ڪيائين زبان سان.
ڏاهو اَڄ ڏسو جي ويڙهي ويڳاڻو وتي
پورن مَنجهئون پانھنجي ٿو ڏئي حالَ حِصو
سَرتيون سُورَ سُڻِي ڪري هِنَ خيالؤن ڪيِن کِسو
ڪو قريبَن قِصو تنھن سيکاري موڪليو.
ڪيون وکاڻيون واتِ اَڄُ ڏاهي ڏارَ چڙهِي ڪَري
سُڻَڻ سان کي سَرتيين لڳِي چُپُ چُپاتِ
آتَڻ واريون اُتھين لوٺياڻيون سان لات
روئن ساري راتِ هَي هَي سو ڪانگو ڪيون.
گهڻا ڏينھن لڳاءِ ڇاهون ڪانگ قريب جا
ڪي دم آڏو دوست جِي ڀَلِي ڪري ڀَڳاءِ
هاڻي ڪِي تا تَنُ تڳاءِ متان جهوريءَ منجهہ جهڄِي مران.
وات ڪري وائِي اَڄُ پُڻ ڪانگ قريبَ جو
ڪِي جو چيائين چُھنبَ سان تنھن لُڇ ڏاڍي لائِي
اندَر کي آئِي ڄَڻ ڄَرَ ڄيري سندڙي.
لَئٖي لامَ لَتو ڪِي جو ڪانگ قريب جو
تنھن لاکِيڻٖي جي لاتِ جو پَوي ڪونہ پتو
ڪاڪِيون ڪِيئن ڪَتو پَر اَڻَ سُوريون آهيو
ڪيھي ڪَمَئون ڪانگڙو اَڄ ٿو ويڙهي مَنجهہ وتٖي
پَسِي تنھنجو حالڙو ڪاڪيون ڪامَ ڪتي
تنھنجي لات لتي ٿو جيءَ کي جياپو ٿئٖي.
اَڄ لاتيون ڪانگ لَتيون سٖي ڪٖي سڻو سرتيون
جو ڪَھَڻ سان ڪُھيو وجهي ويڙهي منجهہ وتِيون
سنديون راز رتيون ٿو پُڻ ڪري پڌريون.
رويو رويو رتُ ٿِي پکيءَ پارانڀا ڏئٖي
تہ پيرين وجهانءَ گهنگهرو سي ڇمڪائيندو وتُ
کيئن وٺِي خطُ سِگهڙو ساٿيڙا ورين
جو ٿو ڪانگ چوي سو سُڻيجو سَرتيون
وڏيءَ ويل صبحَ جو ٿو چڙهيو لامَ لَوي
اُلڪي ۾ نہ آهي آتڻ کَڻون اِتھون.
ڏاهو چڙهِي ڏار تي ٿو ڏئي ڏوراپا
پڌرا ڪري نہ پرينءَ جا اهو نازڪ نياپا
آڻيو اوراپا ڳالهيون ڳوريءَ کي چوي.
تِرُ نہ هِڪ توڙي اَڄُ لامين لاکِيڻو لَئي
ويٺو آھِ وڳوڙجِي کنڀن کي کوڙي
ڳالهہ ڪرڻ کان ڪاڪيون مُنھن گهڻو موڙي
پَر پنھنجا ٽوڙي چڪيون ڏئي ٿو چھنب سان.
سڻيجو سوئِي جيڪي چوي ڪانگڙو
هئين سان هنڊائجو سرتيون سڀوئِي
ڪنڍيون ڪُندن سان وجهان پکيءَ کي پوئِي
جانب ڏنهُن جو ئي آڻي نياپا نينهن جا.
آءُ ڪانگل ڪائِين تا توتي عطر اوتيان
اَچڻَ ٻاجهون تانھنجي آهيان اٻاڻڪ آئِين
ڏاها گهڻا ڏينھڙا متان تون لائِين
پير اڱڻ پائِين تہ منھنجو ساه سڌير ٿئي.
ڪانگل آيم ڪالهہ وٺِي سنيھا سَڄَڻان
محبت ريءَ مقالَ ڪانہ ڪيائين ڪڏهين.
ڪي جو ڪانگ ڏسِي ڪالهہ اوڏاهون آئيو
پيُس هنياءُ ڦِسِي ڳالهيون ڪندي سَڄڻين.
مالهان موتين جون وجهان پَکيءَ کي پوئِي
پِيرين سونا گهِنگُهرو تا ٿئي سوايو سوئِي
سينڌو سڀڪوئِي مَرُ تنھين جو نہ ٿئي
پَکيءَ سندا پَر ڪريان مُرصع موتيين
جو آڻي عجيبن ڏنھُن ڏئي خوب خَبرَ
ڀينر ڙِي مون ڀَر شال ويٺو ڪري وائِيون
سنيھا جي سڄڻان سٖي ساري ڏنائِين
اِئين اُتائين تہ پاڻ نہ آڻِج وچ ۾.
اَدا اِيندو ٿيءُ وٺِي سُکَ سنيھڙا
جاءِ ئي ٿي مون جيءُ ڏاها جڏهن ڏسانءِ ٿو.
ڪالهہ جو ڪانگ اُڏاڻٖي
ڀلو ڪيئن وئينٖ پِريَن وٽ
گهڻي تو سان ڪا ڪَئي اڳيون يارَ سِياڻي.
پِرينءَ ڪِي تا پُڇيو ڏيج دلاسو هاڻٖي.
ساري مون کي ڏيج سَنيھا الله ڪارڻ آڻٖي.
پِرين سندي پارَ ڏي عاشق ڇو نہ اُماڻي.
ائين اڏامي اوڏهُون سچو ساهَ سيباڻي.
لؤن وڃِي ڪيئَن لايَم پِرين نہ ڄاتُم پَرديسي
پُرجهُيم ڪين سَھيلون
تيلهان آڏو ڏک آيم.
ڏينھن گذريا غم تنھن جي ۾
ڳالهہ جنھن جِي ٿي ڳايَم.
دانھون فريادون ڪَريان
ڇو سِڪ سچو سيبايَم
لَؤن مون سان جا لايَوَ
يارَ ويڙهٖي هِن ويهِي
دردمنديءَ جِي دِلڙي دلبر گهوٽَ اکين سان گهايَوَ
ڳالهہ ڪَريان ٻِي ڪيھِي.
مُشتاقَن کي محب مارين ٿو تَڪَ اِهائي آيَوَ
جيھِي وڻيَوَ ڪَيَوَ تيھِي.
ڳالهہ اِنهيءَ جِي سُڌ نہ مون کي پاڻ پِرين پُرجهايوَ
رمز ڳُجِهيءَ دل ريھِي.
پارؤن پنھنجي ڪيئي قاصِدَ هِن ڏي هوتَ هلايَوَ
ڏيھ گَڏيا ڄَڻُ ڏيھي.
دل سچوءَ جِي دلبر سائين ديدن ساڻ دتاريَوَ
نِينھَن اوهانجڙي نيھِي.
ڪيئِي ڏک جا ڏينھنڙا لنگهايم
سُڻ تون مُنھنجا سائين
ڳالهيون ڪندي مون ڪيئِي سِرَ تي ڏک جا مينھڙا وسايَم.
پرين اَوهان جي پار جا ٿي ڏهاڙِي پنڌڙا پُڇايم.
سِڪ اَوهان جي سُپرين ميان سارا ئِي سورَ سَلايم.
سچل سي ئِي آئيا جَن لَئي فالان روز وجهايَم.
تون تا پنھنجو پاڻَ پَساءِ
شوقُ تنھنجو مون کي يار شتابي.
اَچي اکڙين ۾ جوڙي ويھِج جاءِ.
ناميا نانۡوَ ڌَڻِيءَ جي پيرَ اَسان وٽ پاءِ.
اَڳي پوءِ ڀِي آسرو هوت اَسان کي آهِ.
اَڄُ ڀِي واٽَ نهاريان لالن تنھنجي لاءِ.
آءُ اڱڻَ آسروند جي سچوءَ ڪيم سِڪاءِ.
هوتَ ڏٺئِي هيڏي اِيندا
ڪيئن ساٿِي مون کي سَچُ چَئو
هُتئوُن پَٽِي پَکَڙا هِت ڪٖي آڻٖي اَڏيندا
پنھنجي وڙؤن پاڻَ سان هيءَ غريب گَڏيندا.
ڏگَ ڀائِي سٖي سُپرين ٿورياڻيءَ سان ٿيندا.
دردمند جٖي دل تي دانَهن دستَ ڌريندا.
ڏوڙا طالعَ مون ٿِين جڏهن سچو نانۡوُ سڏيندا.
يارَ پانڌي ڙي ميان
مِيَر ساٿِي ڙي ميان
ڪيچيڙا ٻيليڙا ڪڏهن اسان وٽ اِيندا
هوندا اسان وٽ يارَ هميشہ ڪِي ڏکَ ڏيئي پوءِ ويندا
اِهو اَٿم آسرو ڇوري تا نہ ڇڏيندا.
صاحب پنھنجي ساٿَ سان هيءَ غَريب گَڏيندا.
پَکا پنھنجا چئو ڙي ساٿِي ڪٖي هِت عَجيب اَڏيندا
سچو توکي سُپرين پاڻ اچي هَٿُ ڏيندا.
تون آهين صاحب صورتَ جو هِي آھِ غلام تنھنجو
آهي ذوقُ شوقُ سُھڻا مون کي مُدامُ تنھنجو.
جي آهن اصل اوهان جا سٖي نا وسار جو ميان
مون تي آهي مُقرر سائِين سلامُ تنھنجو.
راتو ڏينھنان روئڻ ۾ هنيَڙو اُداسُ هُيَڙو
رهبر آڻي رساڻيو پِريَم پيامُ تنھنجو.
دلگير تون مٿان ٿئين ڪر دور درد کي ميان
اول آخر اسان وٽ هوندو مَقام تنھنجو.
رد ڪر فنا فِڪر کي اُميدوار ٿِي رھُ
هِت هُت يقين ڄاڻج آهيان اِمام تنھنجو.
تون آهين اَصل اسان جو آهيون اسين سٖي تنھنجا
آهي قبول ڪُلِي سچو ڪلامُ تنھنجو.
ڏي دلاسو دوست هن کي اَصل تنهنجو آه ميان
هِت ٿِي گُذاريان ڏينھڙا سانولَ اوهان جٖي ساءِ ميان.
غصو نَہ ڪر غمناڪ سان نا تہ حالَ هِنَ هاءِ هاءِ ميان.
دلبر اوهان جٖي در بنا جاني نہ مُون ٻِي جاءِ ميان
جنھن کي نہ تنھنجي دوستي آهي اُنهيءَ واءِ واءِ ميان.
ڏسِي اسان جو حالڙو تون پير اسان وٽ پاءِ ميان
پاڄِي وٺي هيءُ پانھنجو لالَن پنهنجي ڳل لاءِ ميان.
مطلب اهو محبوب ڪر طالب نہ هيئن تَرساءِ. ميان
آهي دم اسان ديدارَ جو ڪنھن وار تون ورساءِ ميان.
راتو ڏينھان هُو تا تنھنجِيون ڳالهيون ويٺو هِت ڳاءِ ميان.
نيڻ کَڻُ نالي ڌڻيءَ جي هي سگ سچو سَرچاءِ ميان.
ڀينَر ڪِيئن ڀِنو هِي جو نامو نينھَن جو
جيڪس خُمار ڏنو هُو جو آيس عَجيبَن ڏنهُن.
پڙهندي پرزو پرينءَ جو ڀَلو ڪِيئن ڀِنوس
جيڪس خُمار ڏنوس هُو جو آيس عَجيبَن ڏنهُن.
روئِي زارو زارُ پنو لکِيُس پريَنءَ ڏي.
ڏِنس خَطَ خمارُ اَوليءَ عبارَت ۾.
آڻي عبارتَ اَڃا لِکڻ لڳي پِرينءَ ڏي
روئندي ڀَريون رتَ اوتڻ ٻَئِي اَکِيون.
عبارت آڻي اڃا لِکڻ لڳِي پِرينءَ ڏي
دِيدن درداڻي اَچِي اوتيا اُتھِين.
نِينھُن منَجهؤن نامي معلوم ٿيو محبوب کي
تہ بہ پانڌي پيغامي وِرھُ وڌائڻ آئيو.
آيو اوڏاهُون اَڄ ساٿِي سلامن سان
ماريون ڙي مان هون اها ويل نہ وسري.
نامو راتِ نيو قاصد پار قَريب جي
پورن مَنجهہ پيو هُت واچِيندڙ ورق جو.
جارؤن لکيم جو ڪاغذ قريبن ڏي
حقيقت جا حال جِي واچِڻ ويٺو ڪو
پڙهندي پَنو سو تنھن کي آنڌيون آئيون.
عريضو آڻٖي ڏنو قاصد قَريبَن جو
هن ويلٖي هاڻٖي هِيءَ سِر ڪَريان صدقو.
نامو نيندي ئي قاصد واٽَ ڪِري پيو
تنھَن ويلي ويندي ئي ورهَ وڪوڙيو نڪڻيان.
پڙهندي پرزو ئِي واچِيندڙ وهلور ويو
لِڱين لَرزو ئِي اَچِي پيس اوچتو.
قاصِدُ ايندي ئي پيو شوڪارن ۾
نياپا ڏيندي ئي ساٿِيءَ ساھُ مَٿي ويو.
نامو سارو نِيھَن جو پُڻ لِکيو سَڄُڻين
رات برابر ڏِينھَن مون کي گوندر گذري.
ڪا جا ڪتابَتَ لِکِجِي آئِي پِرينءَ ڏَنھُن
سچو سا ثابت مون هون واچَڻ نہ ٿِئي.
پَني ۾ پيغامَ ڪٖي لِکي مُڪا سَڄڻين
سي نہ سمجهن عامَ جٖي آهن مَنجهہ اشارتان.
ڪِي جو لِکيائون پني مَنجهہ پِريت جو
اُهو پَسِي آئون بيخود ٿِيَڙس سَرتيون.
ساٿِي ٿِي سونھون واچِيندو وَرَق کي
سو مَنجهہ مطالع مون هون خونِي خط پِرينءَ جو.
لِکُيون لَسَ لَڙهان ساجَن سَلامَن جون
اهو پُرزو پاڻ پَڙهان ٻُڌايان نہ ٻين کي.
مُنجان ڪِيئن لِکِي ڪِتابت قريبَ ڏي
متان ساٿِي واٽَ سِکِي ٻڌائِي ٻِين کي.
مون ڏنھُن اَڄ لِکِي جانيءَ جدائِيءَ مَؤن
کَنئون ترار تِکي هُئِي ڪتابَت قريب جِي.
لَڙهان لَسَ لِکيون پِرينءَ پيغامن جون
سٖي رقيب سِکيُون ٿو ٻڌائٖي ٻَيِنِ کي
رَت اکين رويو ٿِي ساٿِيءَ سَنيھڙا ڏئٖي
نَهريون نچويو جارؤن جَرُ هاري گهڻو.
نِچوئِيندي نُنھَن ٿِي پاڻي ڪَڍي پڌرو
وجهي ساٿِيءَ سُنھَن تہ تون ڏيج سِجدو سَڄُڻين.
ڪوڙِي ڪَيئِي ڳالهہ پنهنجِي
ڪالهہ ڪانگا جا چَيئي مون کي
جيڪُس ڪِين ڪِي ڌُر وئيٖن تون
واٽَ ڏسِي مُوٽيين اَهنجِي.
عجيبن جي آڏو وري تو
ڪَچِي ڪَئِي سا ڪنھن جي
وري برار وئُون اوڏانھين
سائِين ڪندو شال سَھِنجِي.
تنھن کي سوئِي توڙ رساڻِي
وٺٖي جو دامَن ڪنھن جِي.
اَصل لاڪُون سچوءَ سَڀائِي
طاعت مَڃِي آهي تُنھنجِي.
پِرينءَ هِي پيغامَ ساري ساٿيا ڏيجو
ٻانھون ٻڌِي يارَ سَڄَڻ کي ڏيجو سٖي سَوَ سَلام
ڪڏهن ڪندؤ پارِ اَسان جي اچڻ جا اَنجام
درِ اوهان جي يارَ رَسڻ رِيءَ ٿِئي نہ طلب تمام.
شوقَ اَوهان جي شورُ مَچايو ڪياسين هُل هَنگام.
جيھو تيھو آهي اَصل کؤن سچو سو گولو غلام.
آءٌ اصلَ کؤن جو آهيان گولو غلام تنھنجو
مون سان وعدو ڪَيَڙئٖي ويھي ڪالهہ پَکي هنَ پيھِي
ناهيان ڏور اوهان کَؤن ڏيھِي ڪن لايان ڪلام تُنھنجو.
تنھن ڏينھن لاڪون اَڄُ تائين منھنجو ساهُ سِڪي ٿو سائِين
پيو اوچتو هَنڌَائِين هن دل کي دام تنھنجو.
ڇڏ سڀ لاڳاپا لاهي اِهو وڃڻ تہ واجب ناهي
اِهو فرض اسان تي آهي سجدو سلامُ تنھنجو.
ڏاڍا خوني نِيڻ خماريئي سي ڌاڙي ڪارڻ ڌاريئي
نيڻَن سان مُلڪَ ماريئِي هر جا حُڪام تنھنجو.
آئِي سائينءَ ڏهون وراڻِي ٻيا خيال ويا اُڪاڻِي
تون تہ سرور نبي سُڃاڻِي سچو آهي امامُ تُنھنجو.
اَڄ تا خبران آيون آيون دوست اَوهان جي ديسئون
وري وسائيندو سِگهڙو
جاني سو پنھنجيون جايون جايون.
تہ ڪَرَ ويندين نِڪري
هيئن ڀُلٖي ڪينَ ڀانيون ڀانيون.
ڏکُ وڏوئِي ڏيلَ منھنجي کي
وئين تون لالن لايُون لايُون.
راتو ڏينھان روحَ پنھنجي سان
ڳالهيون سنديوَ ٿا ڳايُون ڳايُون.
اَچڻ اوهان جي جوُن طَرف سچوءَ
جٖي شالَ وري ٿِين وايون وايون.
منھنجي اڳھين لڳِي نہ تہ هاڻِي لڳِي
دل اَلو اَلو تنھن يار سان
روز اَزل کؤن اکيون لايون سٖي دوستَ مٺي دلدار سان.
ڪيئِي داناءَ ديوانا ڪيائِين چشمن جي چَمڪارَ سان.
دوستَن جي در اَچي پيَس اَصل سَچي اِعتبار سان.
جيڪِي ٿئي ٿو جوش وارن سان سو نہ ٿئي هُشيارَ سان.
ناز نياز جي نينھَن وارن کي تَڪ ڪيو تَلوار سان.
سِرُ سچوءَ ڪيو صدقي سائِين عقل ڇَڏي اقرار سان.
آهي اِنهن اکين کي خاصو خمار تنھنجو
ويٺو وٺِي آهيان هِت ڪاملَ قرار تُنھنجو
هن کي اوهان جي ٻاجهون آهي نہ ماڙ ڪائِي
هِي تا غريب آهي اُميدوار تنھنجو.
ٿِيءُ پاڻَ کان پَري تون فرمائيو اوهان جو
آهي ڄميل اَصل کؤن هي اعتبار تنھنجو.
هِنَ تي ڪَرم وڏو ڪيُوَ جو درد دل بڇايُوَ
ساريان لطف سنڀاريان نِي بيشمار تنھنجو.
چاهَون ٿِيو اَوهان جو دامن لڳي جو آهي
سچو غلام ڄاڻي جو داغدار تنھنجو.
لنگهٖي ويون ڪالهہ قطارون
ڪونجڙين جون ڪيچ وڻن ڏنھُن ميان
ڪنديون ويون ڪيچَ ڏي
ميان الا طرحين طرحين تَنوارون.
ويچاريون ميان الا ولَرَ ڪيو وڙڪَن
ڦُٽِي ٿيون سي ڦارون.
ولَرين ڪونجَڙيون ميان الا
ڪنهن اَندوه اُڏاريون.
اُنھن جي افسوسَ جون ميان الا
پونديون ويون پچارون.
اُٺَنِ ڳانا پٽَ جا ميان الا
موتين مَڙهيون مَھارون.
سچو هليو سوز ۾ ميان الا
لاهِي لوڪَ مَيارون.
ڳلِي ڳلِي مون ٿي ڳولِي ڳولِي
يارَ سڄَڻَ تنھنجٖي ڪارڻ
ڇڏي لاڳاپا لوڪَ جا اسان تا ٻانهپَ ٻولِي.
ٿيَس ديوانِي دوستَ اوهان لئہ ڪري چيھاڙيون چولِي.
اچِي اَچانڪ اندر اسان جِي حُبَ مچائِي هولِي.
اصل لاڪُون آهي اوهان جِي هيءَ غريبِ سا گولِي.
مون وٽ يارَ پيارا آءُ تُون پاڻُ سُڃاڻِي
حال مِڙيوئي معلوم توکي
دنيا سا ڪوڙ ڪھاڻي آءُ تون پاڻ سُڃاڻِي.
ٿينديَس گولِي در در ڳولِي
جانب ڪاڻِ جوڳياڻي آءُ تون پاڻ سُڃاڻِي.
سِڪندي تو لئہ سُھڻَل سائين
روئندي سا رات وهاڻِي آءُ تون پاڻ سُڃاڻِي.
سَچلُ آکي سَھي ڪِيتو سي
پِرتِ جي ناھِ پڄاڻي آءُ تون پاڻ سُڃاڻِي.
ڪِي جو لِکيائين سو مُلان وڃِي واچيو
هڪ سِٽَ پڙهيائين ٻِيءَ سِٽَ سُڏڪن ۾ پيو.
ڪي جو مُحب لِکيو سو مُلان واچڻ نہ آئيو
پَر هُئڙو اڳ سُکيو جنھن مطالع نہ ڪيو.
کوليو ڏئي خطُ آيس جو عجيب ڏنھُن
روئي اکين رت ڪري مطالع من سان.
پُرزو پڙهڻ آئيو اُٿي مُلان مَسيت منجهاءُ
سُورن سندو ساءُ آيُس سَڀڪنھن سِٽَ مَون.
هِڪ سِٽَ پڙهيائين تنھن ٻِي واچڻ نہ ٿئي
اِئين اُتائِين تہ هيءَ ڄَر ڄيري نہ جهليان.
نامٖي مَون نِروار ٿِي هيءَ ڄَرَ ڄيري سَندي
تنھن پَلڪ پڙهڻ وارَ ٿيو سَڙِي ڪارو ڪنگرو.
رقعٖي منجهان رازُ مڙيوئِي معلوم ٿيو
تنھين منجهہ نيازُ طرحين طَرح لِکيو.
پھرينءَ سِٽ سَماءُ ڏنو واچِيندڙ کي
اُنِهيءَ خطَ منجهاءُ ڄِڀِيون ڄيري ڪڍيون.
ڏوڙو ڏک پيوس پَنٖي جي پَڙهڻ سان
وچئون ساهُ ويوس هَي هَي ڪندي ڪاڪيون.
جو نامَن منجهہ لِکيو سا هُئي ڄيري جِي ڄَر
منجهَون سڀ شَھر واچيندڙ ڪونہ لَڀي.
پَنو ڪيرُ پَڙهي جو پُڻ مُڪو سڄڻين
لکيو منجهہ لَڙهي متان ٻُڌندڙ ٻُڏِي مَري.
واچيو جنھن ورقُ جو پُڻ لکيو سَڄَڻين
سو ڄَڻ ٿيو غرقُ دردن جي درياه ۾.
سگهي ڪيرُ پڙهِي هو جو نامو نِينھَن جو
سِرئون سِر چڙهي موجَ مٿو تنهن ناهِ ڪو.
وٺِي خطُ هليو ساٿِي سلامن جو
وچَ ئي منجهہ جهليو ورهہ ڪُوڙيو واٽ تي.
وٺِي هليو خطُ پانڌي پار پرينءَ جي
روئِي روئي رتُ تنھن هلندي حال وڃائيو.
آلو هُيڙو عشق جو سو ساٿيءَ ساڻ نِيو
اُهو کامِي پاڻ پيو جو هو خونِي خط پِرينءَ جو.
هُن ڀانيو نامو پر شعلو هُئَڙو شوقَ جو
جِندُ سارو جامو تنھن جو سڀ سڙِي پيو.
پِريَن ڏانهہ نيو تنھن ڪو خط خَبَر جو
پڙهندي ڏسُ هِنيو تنھن ڦڙڪندي ڦاٽِي پيو.
ڪو نامو نيھَن نِئين پِريان سندي پارَ ڏي
هَلٖي ساڻ هِئين مانَ اُنھن کي ارمان ٿِيئي
رهبر روانو ٿيو پريان جي پارَ ڏي
شَل پھچي پَروانو سلامت کي سَڄڻين
اوري ڪانگَلَ آءُ
کِيئن جِي خبَر ڏي ڪاءُ
پريان سَندي پارَ جو لهي اچُ سَماءُ.
ڳالهِن تنھُجِن مؤَن سَريرَ کي اچي منھنجي ساءُ.
مُنھنجو ٿئي هِت ڪينڪِي ٻاجهون هوتَ هَلاءُ.
سُورَن ڪارڻ سُڻ ڙي ساٿِي جيڪُس ڄَڻيم ماءُ.
سچو دوستَن جي دَرَ جو اَصلون آھِ غريب گَداءُ.
اَڄ سَڄَڻ پاڻ اِيندئِي
جَن لَئٖي نِھاريَئٖي ٿي واٽان
مَتان لاهين آسرو حال ڀائِي اچِي ٿِيندَئي.
عجيبن جي اچڻ جون مُبارڪون ڏيندَئي.
پَکا پَکن سامُهان آڻي دوست اَڏيندئِي.
مَتان ماندي تون ٿِيئين گوشي پاڻ گَڏيندئِي.
توکي ڄاڻِي پانھنجو سَچو ڀاءُ سَڏيندئي.
پانڌِي پيغامَ پُھچاءِ مُنھنجا محبن کي ميان
اَکَڙين کي اصل ايڏنھن جو وڏو اوسِيڙو آهِ.
ڏاها وڃج ڏيھ اُنهِيءَ ڏي جاتي جانِبَ جاءِ.
اَداڙي ساٿِي پارَون اسان جي پاندُ ڳچيءَ ۾ پاءِ.
راتو ڏينھان آهي ڏهاڙيون هِنيَڙي کي هاءِ هاءِ.
دوستَن سَندي درَ جو اَصلَون سچو سگ سَڏاءِ.
منھنجا واقفَ يارَ
سدائِين تون جِيئندين
راتو ڏِينھان روح منھنجي کي تنهنجِي سارَ سَنڀارَ.
تُحفو هِن کي آهي اهوئِي تنھن جي پيرن جِي پيزار.
اَچڻَ اوهان جٖي جِي ويٺا وِجهَايون فقيرن کَون ڦار.
ڳالهيون سَنديُوَ ساريو سَچوءَ کي اچي ٿِي اُڇنگار.
ياد مونکي اُهي آيون وو
يارَ ڪَيئِي ڳُجهِيون جي ڳالهڙيُون
اوهان جي ڀِي وو اَچڻَ جون ٿيون وَري هتِ وايون.
دردمنديءَ جي وو دِل کي وِرهَ وڃي ڪِي لايوُن.
نانوَ سائِينءَ جي سُهڻا سائين چِتُ نہ وَڃُ مُون تان چايوُن.
آءُ تا ڏينھَڙا گڏ گذاريون هِت ويٺا وِرهَ وَسايون.
ڏوهَن سچوءَ جن ڏي نہ ڏسو هِت ٿا سَندَوَ سَڏايون.
پورَ پِرينءَ جي هَي ماريان
عِشق سَڄَڻ جي چاڙهيان
دوست بنان درماندِي دَمُ هِتي ڪِيئن گهاريان.
سِرُ سَڄَڻَ تَون صدقي واريو آءٌ واريان.
ڳالهيون ڳُجَهہ اَندرَ جون آءٌ پِرين سان پاڙيان.
سِگهو موٽِج سپرين ڏهاڙيُون ويٺِي نھاريان.
محڪم محبت وِڌيُون جاڙيءَ مٿي جاريان.
هو جي ڪَيَم پاڻ سان ڳالهين اُنھنِ ڳاريان.
مَجلِس محبوبَن جِي ساعت ساعت ساريان.
سچيڏنا ساهڙَ ريءَ ڏَمَ مِڙيئِي ڏاريان.
ٻن جِيَڻ مُنھنجو جيڏيون سُکَ ڪيھا سَڄَڻ ريٖ
سُکَن وڌيَس سَرتيون آءُ پِريَن کانءُ پَري.
ڏُکَ چڱيرا دوستَ جا جي قادر ڪَرم ڪَري.
سوئِي عاشق ڪوٺجي جو محبت مَنجهہِ مري.
ڪاڪيون مون کي ڪِينڪِي ٿي ساجَن ريءَ سَري.
جيڪا اَديون عشقَ جي آئِي هيٺ اَري.
تَنھن جان جُثو قربان ڪَيو زُدَون مَنجهہ ذري.
سچو سوز اُنھن جي ڳاري منجهہ ڳَري.
هوت ڪڏهن هِت اِيندو
ڪَھُ ڪانگا ڪَل ڏي ڪا
چئُہ ڪِي ويھَندو هتھين ڪِي ساڻ نماڻِي نيندو
هيڪندِ اَچي هوتُ مُون هِن ٿَڪيءَ سان ٿيندو.
پاڻُ پنھنجو سُپرين ساڻ غَريبِ گَڏيندو.
پَکا پاڄاڻين کي اوڏا يارُ اڏيندو.
هوتُ پنھنجا هَٿڙا هن ڏکيءَ کي ڏيندو.
سَنگَت پنهنجيءَ سُپرين سچوءَ کي بہ سڏيندو.
زار روئِي ڪيم زاري
دوستَ ڙي توريءَ تا نہ سَري.
محبت تنھنجي وو ڪِيَس مستانِي بارُ بِرهُ جو باري
دوستَ ڙي چَوي لوڪ چَري.
هِن بنديءَ کي وو بخش بلوچا سائين هوت اَچِي هڪ واري
دوست ڙي سَندءِ ذوقَ ذري.
مٖيلائي لَڳي وو محب اَوهان جي واجهہ وجهي ويچاري
دوست ڙي وڃان تا مَ مَري.
آهي مِڙيوئِي وو توکي معلوم سائين حال حقيقت ساري
دوست ڙي وڃ مَ يار وري.
جيڪِي آهين وو سو تا تون هين سائين حڪم سندءِ آهي جارِي
دوست ڙي پِيڙَم خبَر کَري.
سچو آهي وو اَوهان جو سائين ڏجو تنھن دلداري
دوست ڙي وڃن ڳَچَ ڳَري.
ڪاغَذ لکي ڪالَ مُڪم جو محبوبَ ڏي
ڳالهيون سنديون حالَ ٿِينديون پڙهڻ مان پڌريون.
آيو راتِ رقمُ مون ڏي محبوبن جو
تہ دوستيءَ وارو دم ڪڏهن تون نہ وسارئين.
لکيو موٽي مُون ڪاغذ قريبن ڏي
اَٿَمَ تون هِي تون ٻئي جو ناهم آسرو.
حَبِيبن ڏانھُن هِيئن اَديون لِکجي آئِيو
تہ تون مون سان جيئن آءٌ تيئن تو سان آهيان.
نَئون لِکيو آيوم پِريان سندي پار ڏنهن
سو لُونءَ ڀَريو لايومِ وٺِي حال هيانوَ سان.
جيڪر لِکي موڪليان هَي خط هزارين
پڙهي مانَ منھنجا پِرين هِي سگ سنڀارين
شَل وار نہ وسارين اِهو اَٿَم آسرو
لکي خط مُنجان هِي پِريان سندي پارَ ڏي
تہ منھنجون لک هُجان توسان آهن تو جيئن.
پانڌي پَھچائي ورُ عَريضو عجيبَ ڏي
قاصِد ڪونچائي متان سورَ وجهين ساهَ کي.
چَئو ڪِيم تِکو مون کي پارئون پرينءَ جي
سرتيون سڀ سِکو جيڪر لائڻ لُونءَ ڙي.
ليلائيندو آئيو پانڌي اَڄُ پَراءِ
ورتس دردَ ڌُراءِ جو مَت وڃائي آئِيو.
اَڳيَئون مُحب مَٺِي متان ڪا منھنجي ڪَرين
.وهندو ورُ وٺي ساٿِي خبر کِيئنِ جي.
وڃِي ڏيھُ ڏٺو ڪِي تو سندو سڄڻين
چڱِيءَ طرح چِٺو پانڌِي ڏنُئِي پِرينءَ کي
سوزَ ڀري سِٽِ جا هُئِي سا ساٿِي ڪين سِکيو
تہ مٿان ڏئِي لَھسَ لِکيو جو پڻ مُڪو سڄڻين.
سندو رازَ رقعو آيو جو عجيبَ ڏنهُن
سا سِٽَ پڙهندي سَرتيون ڳالهائڻ چُڪو
عاشقَ جي ارواح کي ڄڻ لڳو تِير تُڪو
مون ڏي مُحب مُڪو ڄڻ ساٿِي سلامَن جو.
حَبيبَن هيڪارَ آئين ورِي موٽئيين
ٻاٻِيھَلَ ٻيھارَ اَچي ويھُ اَکين تي.
وري ڪانگ وريو پريان سندي پارَ ڏنھن
لامين لڳِي لُونءَ جو تنھن ڏاڍو سُر ڀريو
ڪاڪيون ڪنِ ڪريو جو ٿو ڏئٖي سنيھو سَڄَڻان.
سنيھا ساري منھنجا چَوي محبوبَ کي
پرين تُنھنجي پارَ جِي مدت مون ماري
مُنج ڏهاڙي مون مَڻين اهو ڏاهو ڏياري
مَرُ سِگهَڙو سَنڀاري ڏئي سِڪ سَنِيھڙا.
سنيھو سان سُورَ چوي ٿو چھنبَ سان
پَون پاڙيچن پُور ٻولِي ٻُڌي تَنھن جِي.
آءُ ڪانگا ڪا پِرين جي ڳالهہ ڪَر
وعدو ڪَيُئِي ڪالهہ سو پَرحال ڪر
ڪِيئن ڏٺو تو دوست منھنجو ديس ۾
خوش ڏٺو هو ئي يار ڪھڙي ويس ۾
سا خَبر مون سان ورِي في الحال ڪر.
ڪِي پُڇيائون خَبر منھنجي حالَ جي
ڪي ڪَيَئي آگاھ هِن احوالَ جِي
سو مون سان ڏاها اِهو اَحوال ڪَر.
هت فراقَ آهي ماريو مان ٻيو ڇا چوان
سور منھنجي ساه کي نِت نِت نوان
آءُ ادا خاطر منھنجِي خوشحال ڪَر.
ڪِي اُڏاڻو هُئين پِرينءَ جي پارَ ڏي
ڪِي نياپا هِي نِيا هُئٖي يار ڏي
ڪا مَدد مُنھنجِي ادا الحال ڪر.
دوستن جي منجهہ حضور حاضر ٿئين
زاغ زاريءَ مَون نياپا هي نِئين
لڳہ سائينءَ سارو سچوءَ جو سوال ڪَر.
اي پِرين تُون پاڙ پنھنجا قولَ جي تو ڪالهہ ڪيا
مَنجهہ جدائِيءَ تانھنجي هِت اَسان هِي حال ڪيا.
مون تا مِلڻَ لئہ تانھنجي ڪوڙين ڪھڙا ٿٖي خيال ڪيا.
حالَ مُنھنجي کي ڏسي ڪيئن ڀلا تو ڀالَ ڪيا.
سڏ سچوءَ سڪ سوزَ مون جاني اوهان کي جالَ ڪيا.
مُنھنجو هاڻي مون وٽ اِيندو هاريون واقف حالَ جو
ڪينَ ڇڏيندو ڇَپَرين نال نِماڻِي نيندو.
شالَ مقام مُئِيءَ جو ٿَر وڃِي نِي ٿيندو.
درسن سندو دائما ڏاڻ ڏکيءَ کي ڏيندو.
سچو پار پرينءَ جي ورھ وارو ڪو ويندو.
هِن غريب جو حالُ توکي مَعلوم آهي
صدقي ڪنديَس سِر سائِن تَون ٻيو سڀ مِلڪ ۽ مالُ.
دوستَ اَوهان ريءَ ديس ۾ جيَڻ آهي جنجالُ.
چَئي ٻُڌايان ڪيترو آرياڻِي اَحوالُ.
مَڃ سچوءَ جو سُپرين سائينءَ لڳ سوال.
پرديسِي گَڏيا دوستَ لَٿو هِجر هلاڪِي
آيا اڱڻ مُنھنجي جن ڪيو هو فراقِي.
جَن ڪاڻِ سڪيَس سالَ ويٺي واٽڙين تٖي
مون ساڻ اَچِي پاڻ ٿيا محب ملاقِي.
پَرديس لَڳہ مون ٿٖي پانڌي روز پُڇايا
مون کي ڪانہ پَئي خَبرَ اَچِي سي ٿيم اوطاقِي.
پيغامَ پَھرِيئون پانڌن هَٿ پاڻ مُڪائون ٿي
هاڻي هِڪُ ٿيا مون سان جي يارَ هئا ياڪِي.
آهي سَگ سچو دوست جي در جو اصلَ کَون
تنھن ڏيَڻ ڏوراپو ناهي مَستُ ميثاقِي.
تون تا وسين مُنھنجي مَن
ميان تو کي چَئِي ٻڌايان ڇا
هوتَ سنديَوَ آءٌ حاضرِي ٻيون سي ڏنَڙم ٻَن.
مقصد منھنجو تون ٿِئين ٻيا ڪَعبي نيتَ ڪَن.
آءٌ گهڻو گهورِي تَن جِي ڪيو سِرُ صدقي جن.
عرضَ اِلاهُون عاجزن ڪوھُ نہ ڪرين ڪَن.
اَکيُن عامُ نہ آوُڙي تو کي جانِي ڏِٺو جَن
آهي سچوءَ کي سدا طَلَبَ توهان جِي تَن.
يارَ اسان کي ٿيون مارين
تنھنجيون اَلغرضايون
انهُون دانھُن تي سائين هِي ڪميڻيون ڪارين.
باهيُون تنھنجي بِرهَ جيون ٻارڻَ دل ۾ ٻارين.
کِيئَن جو ڏنئون خَبران: سچو تو هُتِ سارين.
جڏهن پِريَن پاتيم جهاتِي
تڏهن حاجَت ناهي حج جي
اَچڻ ساڻُ اُنهن جي يارو عشقَ ڪئِي اثباتِي.
سڀ ڪُجهہ ٿيڙم حالَون محرم وسريَم ذڪر ذاتِي.
چوريءَ چوريءَ يار سَڄَڻ سان ڏس سچو دل ڦاٿِي.
دوست تُنھنجي در جي هيءَ ڳالهہ آءٌ ڪنھن سان ڪريان
ڇڏ پِرين پَرڏيھُ تون ميان ڏکَ اَوهان ٻاجهون ڏريان.
دوستَ ره هِن ديس ۾ ميان سرُ منجهُون سوُرن ڀَريان.
لَڪَ سَڀَئِي ويٺٖي لنگهيَس ميان پَوريم اوريان پَريان.
ساڻ چرخي چتَ جي ميان ورهَ جا ڌاڳا وريان.
سِرُ سَچو چَوي پانھنجو ميان دوست تو آڏو ڌريان.
ڏار چڙهِي ڏاهي ڪِي جو چيو چُھنب سان
اِهو مون آهي آڌرُ ڙِي اَرواح کي.
ڏاهو ڏار چڙهِي لَسين ٿو لاتيون ڪري
ڪو نئون سبق پڙهي اَڄ پڻ آيو اوڏنهون.
ڏاهو مَٿي ڏارَ عجب اڄ لاتيون ڪري
ٿو ”سچو“ ڏئي سنڀارَ پريان سندي پارَ جِي.
ڏاهو ڏار چڙهِي ڪري ڪِي ٿو چھنب ساڻ چوي
اَديون سڀ اُهي آهيو ٻُڌڻَ واريون.
چھنبَ ساڻ چوي ڪِي پيو ڪانگل ڪاڪيون
پورن مَنجهہ پَوي ٿو سُڻِي ساهُ سنهيڙو.
مُحبن ڏنهن مَسين اڄ پڻ ڪانگل آئيو
لاتيون واهَ لَسين ڏاهو ڏار چڙهِي ڪري.
لاتيون ڪنديئي ڪانگو هيٺ ڪري پيو
هَي هَي هَنڌيئِي ساٿيءَ ساه مٿي ويو
ڪَھيو هِيئن ڪانگي آئون چيائين چھنبَ سان
تہ ”سڄڻ ڪنهن سانگي وري ايندءِ اُتھِين.“
چُھنب ساڻ چئِي ڪا جا ڪانگل ڳالهڙي
ساري آتڻ سان انهيءَ ڪَھڙي ڏِسُ ڪَئِي
پُورن منجهہ پئِي سڀ ڪنھن اَئٽ ڦٽو ڪيو.
ڏاهي چڙهي ڏار تي ڪا جا لتِي لاتِ
ڏک ڏنائين سڀ کي وائِي آڻي واتِ
پَيون ۾ هيھاتِ آتڻ واريون اُتھين.
ڏاهو چڙهي ڏارَ تي ڪري هيءُ مذڪور
سنيھَن ۾ سورُ چوي ٿو چھنب سان.
سُڻو سنِيھا سَرتيون ٿو چڙهيو ڏارَ ڏئي
سارو ساهُ نئي ٿو نازڪ نِياپَن سان.
ڏاهو ڏارَ مٿي چڙهيو ٿو ڪري بِرهَ بيانُ
آتڻ تي احسانُ ڪري ڪلامن ساڻ ٿو.
ڏاهيون سڀ ڏسو جو آيو ڪانگ قريبَ ڏنھُن
وڃي جان جثو نيو نياپَن ساڻ ٿو.
وتيون ۾ ويڙهي ٿو ڪاريون ڪانگ وهائي
روحُ نئين ريڙهي سڀ ڪنھن جو سرتيون.
ريڙهيون روح نئين پَسو سَڀ جو پاڻ ڏي
سنيھا جي سَڄَڻان سي چڙهيو ڏار ڏئي
آتَڻ ۾ افسوس ٿيو تنھن جي پيرَ پِئي
ڪَتي سگهي ڪانڪا کَؤن وهلور وِهي
ڪھڙِيءَ طرح ٿئي وري سَنباهو سَرتئين
ويس تَندُ ڇڄِي پَھو پٽِ ڪري پيو
سُڻِي سَنيھا نيھن جا پَئِي جهوريءَ منجهہ جهڄِي
اِنهيءَ ڀَتِ ڀڄِي پيسَ روئندي ڪپڙا.
ويڙهي وتندي ئِي ڪانگي قھر ڪمائيو
ڪاڪيون ڪتندي ئي. پَيم پورُ پريان جو.
صدقي ساهُ ڪريان هِنَ ڪانگِي تَون ڪاڪيون
جي ڏئي سنيھا سَڄَڻان سي سانڀي ساه ڌريان
ڀلي پيرَ ڀَريان اُنَهيءَ ويلي اوڏهِين.
آڻي ڪانگَ ڏنياس ڪتابَت قرَيب جِي
پَھو ڪتيندي پَٽ پِيُس ڇوهون تَند ڇُٽياس
ڀيڄون ڀيڄ ٿياس روئندي چولي چِڪَ ۾.
هَلِي ڪانگي هِڪَ ڪا جا ڪَيس ڳالهڙِي
تنھن مامَ ٻُڌڻ سان روئندي چولِي ڪيائين چِڪَ
سَنيھي مَون سِڪَ پاڻهِي ڪيائين پڌري.
ڏاهي چڙهي ڏارَ تي ڪا ٻولي هيءَ ٻولِي
سا ٻُڌي روئِي رتَ سان چِڪَ ٿيس چولِي
ڄڻ هنيڙي ۾ هولِي تنھن آڻي هِندن جي هنئي.
سَڄڻ ڏنهُن سَنيھ تنھن آڻي آتڻ ۾ ڏنا
ڄڻ ڏنائين سَڀن کي ڇُريءَ ٻاجهون ڇيھ
ڏک ڀَريائين ڏيھ ماريو اِنهيءَ مام سان.
سُڻو سَنيھ سَڀي ماريون مَحبوبن جا
لَکن مَنجهہ لَڀي ڪا سوُرائِتي سارَ سان.
آءٌ تا ڪالَهہ اُڏامِي وڃي پَيَس پِرين وٽ
هت قبوليم تَنھن جِي حلقہ بگوش غلامِي.
مِھر مٿو ئِي ناه ڪو عاشقَ ٿِج تون آرامِي.
اصل لاڪُون اُن جو هِي پاڄِي آهي پيغامِي.
ويَس برابر اوڏهِين ويٺيس ڪين وسامِي.
مونکي ڪيائون پنھنجو ”سچو“ يار سلامِي.
ڪڏهن اِيندين هِڪُ ٿِيندين
نت نھاريُون سنديَئِي واٽڙيُون
سانَولَ ڪنھين سانگَ سان اڱڻ اسان جي ايندين.
اِهو اٿئون آسرو بَديون تا بخشيندين.
ڪَنھين ڏينھن هِن ڏکيءَ کي دوست دلاسو ڏيندين.
پِرين نيندين پاڻَ سان ڇَپَر تا نہ ڇڏيندين.
ٿوري گهڻي ڏينھَڙي گولِي ساڻ گَڏيندين.
پَکا پَکن سامُهون اوري آڻي اڏيندين.
سو ڏينھُن ٿيندو ڪھڙو ”سچو“ ڪري سڏيندين
مَنُ موهي منھنجا جانِي
گهڻا لايَئِي ڏينهڙَا
صورتُ تنهنجي سُپرين مورت ڪئِي مَستانِي.
پِرين اوهان جي پار جو گوندر ٿيو گُذرانِي.
روز اَزل کَون ڏٺُوَ اسان کي نينھن پنھنجو نِيشانِي.
اڱڻ اسان جي آءُ پيارا محب ڪريان مھمانِي.
پيريءَ جا ”سچو“ ڏينھن وسارج ٿيئِي جَمالُ جوانِي
يارَ سڄڻ ڪيئن سَرِي تو کي اَسان ٻاجهون
اسان نِماڻَن ڏي سھڻا سائين دوستَ نِھارج وري.
توکي قدر ناهي ڪو ڀَلو چيٽڪ ڪِيڙس چَري.
اَچي ”سَچوءَ“ جِي ايڏهين سَندي دزَ ذرِي.
ياد مون کي اَڄُ پيون
مِٺيون ڳالهيون سُھڻا تُنھنجيون
رهيون آهن روحَ منھنجي ۾ ڪين وسرِي سي ويون.
ويٺا ڏسون ٿا واٽ اوهان جي دوسَت دلاسو ڪو ڏيون.
”سچو“ آهي سَگ تنھنجي جو ميان نالِ نِباهي سو نِيون.
مون سان تو ڪَيون ڪيون سُھڻا اُهي ڳالِهيون ڳالِهيون
سي نہ وڃن وسري ڀلو ميان
چڱيون اَوهان جي چَيون چَيون.
اوهان ٻاجهوُن سُپرين ميان
نِينھن وهايون نَيون نَيون.
لِڪُون ڪيون سين لوڪَ کَون ڀلو ميان
پَڌر اُهي اَڄ پَيون پَيون.
ڳجهيون سي ڳالهيون يارَ ”سچوءَ“ کَون
ڪين وسري سي ويون ويون.
آءٌ تا تنھنجڙِي آهيان يار مون کي ڇو ٿو ڇَڏين
تون تا منھنجو آهين اَصل کَون ڪنھن نہ ٻَئي در ڪاهيان
هوتَ اِيندي هِت ڪڏين.
آءٌ نماڻي عيبن هاڻِي سَگَ نہ ساڻُوَ ساهيان
پَکا اوري آڻي اَڏين.
توڙي سُڃاڻِين توڙي نہ ڄاڻِين لالچ تا ٻِي نہ لاهِيان
ساڻ گولِيءَ پاڻ گَڏين.
آءٌ تا ٻانهي تون تا سائين آءٌ غريب سا ڇاهيان
نانءُ ”سچو“ ڪري سڏين.
انهن جادوگر چشمن بيران ڪيو سين
اِنهن نيڻن سندي نازن حيران ڪيو سين
راتو ڏينھان دل کي هيءَ آهي پريشانِي
اُنهن غَمزن ڳُجهن رمزن ديوان ڪيوسين.
هَي هَي هيءَ فرياد وي يارو ڪنھن کي سُڻايان
خونِن هِن خمارن مَستان ڪيوسين.
ميدانَ منجهہ ”سچو“ تَھ دليون آيو آهي
اِنهن تارن سَندي تِيرن نيشان ڪيوسين.
زاريون ڪَيو زار زار ميان
ويٺي روئان ٻَڙي جيڏيُون
ڪيئن ڪريان ڪاڏي وڃان
ياڪِي سو ٿيڙم يارُ ميان.
راتو ڏينھان ڳالهہ اِنهيءَ جو
جيڏيون ڙي جِيءَ کي جار ميان.
پاتو اَٿم لَڳہ پرينءَ جي
ڳَلِ هَنجُن جو هارُ ميان.
عاشقن کي سوز ”سچو“ ڙي
آهي سَدا سِينگار ميان.
آءُ ڪانگا ڪارون تو سان ڪيان ڪيتريون
جو پَھچائين پيغامَ ٿو پريان جي پارون
کي سچوءَ سَنڀارون ٿو ڏاها ڏهاڙي ڏئين.
ڪارون ڪِيئن نہ ڪريانس جو ٿو ڏئي سَنيھا سَڄڻان
پُئي پَرَ پَکيءَ جا ساڻ جواهِرَ جَڙيانس
موتين ۽ لَعلن سان ڀينَر کنڀ ڀريانس
پيرين دست ڌريانس جو آه نياپا ڏيندڙ نِينھَن جا.
پَکِي سو ئي پَرَ ٿو اُڏري پار پِرينءَ جي
خوشيءَ جِي بہ خَبَر مانَ وٺِي اچي ڪا اُوڏهون.
چڙهيو لامَ لَنئي اَڄ ٿو ڪانگل قريبَ جو
سنِيھا سَڄڻان سي چھنب ساڻ چَئي
پورن منجهہ پَئي ٿو ساهُ منھنجو سَرتيون.
چڙهيو لنئي لاَم ٿو ٻوليون ٻاجهاريون ڪري
ڏئي سَنيھا سَڄَڻان ٽُريو مَٽي ٽامَ
ماريون ماري مامَ جا ٿو ڏئي لِڪائي لوڪَ کَون.
پِريان جا پيغامَ ٿو ڏئي مِڙيئي مامَ ۾
سَوين مُنجَن سَلامَ جو ڏاهو ڏاهَپَ سان ڏئي.
ڇِپيو رهي ڇانڀين ٿو ڏئي سنيھا سَڄَڻان
آيل اولانڀين ٿو ڳالهائي ڳُجهہ ۾.
سِگهو اُڏامِي آءُ تون پَکيڙا پِريَن جا
سڀ کنڀ ڪريان تانھنجا ساڻ جواهر جَڙاءُ
عِطر کٿوري اوتيان ٻيا ماڻِڪ تو مَٿاءُ
ساري سنيھاءُ ڪي آڻي ڏيج عجيبَ جا.
ماريون مامَ منجهي ڪِي ٿو ٽرُيو ٽاريءَ تي چَوي
سَڄڻ ڏانهَن سنجهي ڏاهو ڏکجِي آئيو.
آڻي ڪانگ ڏنوس ڪو عريضو عجيب جو
ڀينَر سَڀ ڀنوس ڳاريندي ڳوڙهن سان.
مون ڏي ڪالهہ مُڪو دلبَرَ دلاسَن جو
سندو رازَ رقعو سو پڻ واچيو وهسان.
واچيندي وياس هاريون پنھنجي حالَ کَون
نامي تنھن نِياس پاڻ لکيو جو سَڄڻين.
ڪانگا ڪتابَتَ ساري سارج ساهَ سان
اِها اَمانَتَ ٻئي ڪنھن عامَ نہ آڇئين.
کٿرريءَ ۾ کَنڀَ لويان لاکيڻي سَڀَئِي
جو ڳالهيون ٻُڌي تانھِجيون ڇَپَرؤن وهن ڇَنڀَ
تا پُڻ اُتي ٿَنڀَ ويھو ٿو وايو ڪري.
اَڄ نہ انهيءَ ڏارَ لامين لَنوين ڪانگڙو
جيڪس پِريان پارَ ڏسندي سو ڏکَ ڀَريو.
زاغَ نہ ٿيءُ زبون ونءُ اُڏامِي اوڏهين
نہ تہ خاصو مُنھجو خون پوندو ڳچِيءَ تانھنجي.
ڪاغذ قريبَن جو اڄ مون کي آئيو
ساجن ڪيو سعيو اَچڻ جو هن پارَ ڏي.
لِڪو ۾ لامين ٿو لاکِيڻو لاتيون ڪَري
ٽھڪندو ٽامين ڏئٖي سنيھو سَڄَڻان.
چڙهيو مَٿي ڇانڀَ ايئن چوي ٿو جيڏيون
ڪج سِيني ۾ سانڀَ ساري سَنيھن جِي.
ساري ڳالهہ سَچِي ڪانگي ڪئي قريبَ جِي
ريھي دل رچِي تنھن نازڪ نياپَن سان.
آڻيو ڏنا ڪَر ساٿِي يارَ سَنيھڙا
منھنجي پارؤن پَکِيَڙا وڃ دوسياڻي در
جو سِڪَ آهي مون سَر ميان محبوبَن جِي.
ڏنا ڪَر آڻي سدا سِڪَ سَنيھڙا
هِينئڙو مون هاڻي آھِ سچو سوداءُ ۾.
مانَ پرينءَ پَھچائِي هِي نياپو ڪو نيئِي
ڳچِيءَ پائي ڪپڙو پاڄياڻي پَرچائي
حال ڏسي وڃ هيئي.
پرين ڏسج پاڻ ڏي چِتُ نہ وڃُ مون تَون چائي
يارَ اسان کان پيئي.
الله ڪارڻ آءُ تون سائين ٻانهِي ٿِي ٻاڏائي
بخش اسان کي پيئي.
اوهان ٻاجهون سُپرين ويٺي سو ورهَ وسائي
ڪانگ اڏائي ڪيئي.
در اوهان جي جي دلبر سائين سچو ٿو سگ سڏائي
ٻَڌِي ٻانهُون ٻيئِي.
هِنيون هوتَن هٿ آهي آهي
ڪيرُ چوي تا ناهٖي ناهٖي
فَھَمُ فراستَ عقل ارادتَ نينھَن بِنا ناهٖي ناهٖي.
مست ٿيا مخمور اٿاهِين ڪَل نہ پَئِي ڪنھن ڏاهي ڏاهي.
ڏوڙا طالِعَ ٿين اُنهن جا يارُ جنِهان نون چاهي چاهي.
وسُ مِڙيوئيي يارَ سَڄَڻ جو هيءَ نماڻي ڇاهي ڇاهي.
سَڱ سِياپو يارَ سَڄَڻ سان ڪير سچيڏنا ساهي ساهي.
آءُ اسانوٽ يارَ تون آهي هِت اَسان جو حالُ هِي
اُٻاڻِڪو آهيان گهڻو تو ريءَ پِرين پرديسَ ۾
آءُ مِڙيوئِي معلومُ ڪر عاشق سَندو اَحوالُ هِي.
آهِہ اوسيڙو اوهان جو شب روز اکڙين ۾ ميان
جانِي سَندءِ مون جاڳندي آهِ خواب ۾ بہ خيالُ هِي.
دوست تُنھنجي درَ اُتي دونھين وجهي ويھِي رهان
منھن ڏيکارج محب مون کي نہ تہ آھِ ويھڻ هت وبال هِي.
دردمَند جي در پيھِي آءُ دوستَ دل خوشحال ڪَر
صدقٖي ڪريان سِرُ ساهَ سان ڇا مِلڪ ۽ ٻيو مالُ هِي.
ويٺي نھاريان واٽَڙِي تنھنجي اَچڻَ جي لئہ ميان
لَھُ سُڌِ سَنديَم ساجن اچي نہ تہ آه جِيڻ جنجال هِي.
پاڻون پَري نہ ڪريو مون کي ڪي دوستَ دلداريون ڏيو
هوءَ تون سَدائِين ساڻ مون آهي سچو جو سوالُ هِي.
آيو مُنھنجي گهر يار
جنھن جي ڪارڻ مون ٿي ساٿي سَنڀايا
در پيھي مون آئيو اڄ دوست مِٺو دلدار.
سوئِي گڏيو سُپرين هو جنھن جو جيءَ کي جار.
بلڪل ڪيائون پانھنجو ڏنائون قول قرار.
معاف ڪيائون مِھَر سان مون تي هُئو ميار.
سچو سرهائِيءَ ۾ ڇڏ روئڻ زارو زارُ.
راتِ پرينءَ ڪاٿٖي پيئي اڙي ساٿِي سُڌ ڏيجو
پُڄاڻان پِرينءَ جي حالُ اسان هِت هيئِي
ساڻو ٿَڪيءَ هِڪ ٿيجو
پَسَڻ ڪارڻ پرينءَ جي ڪانگ اُڏايم ڪيئي
نالِ وٺي هيءَ نيجُو
عرضُ آرياڻيءَ کي نانءَ ڌڻيءَ هِي نيئِي
ٻانھون ٻَڌِي چڱيا چيجو
سچو پاران ساٿيو کين ڏوراپا ڏيئي
پيرين پانڌيو وڃي پيجو
دوست دلاسا ڏيئِي ڏک ڏوڙو ورِي ڏيندئِي
متان ويھين ماٺ ڪري يار سَڄَڻ سان تو پيئِي
سان نيڻن دل نيندئِي.
مون تا ڏٺا ڪيترا ماريا سي ڪَجلين ڪيئِي
اَڄ صبح تو وٽ اِيندئِي.
سچو آڏو سَڄڻان ٻانهون ٻڌي آءُ ٻيئي
سڀُ بديون بخشيندئِي.
هِيئن مَ وڃُ تون ماريون هوتَ نماڻِيءَ کي ميان
سِڪ تُنھنجيءَ سُپرين ڪوڪان هِن ڪي ڪاريون
پِرين پَري ڇو وڃين ٻارڻ دل ۾ ٻاريون
ٻاجَهہ ٻاروچا تو پوي سُڻِي ضعيف جون زاريون.
جايون ساري جيءَ ۾ وره اَوهان جي واريون.
ميان مشتاقن جون سَھُ آرياڻِي آريون.
سک اُتي ٿيو سُپرين ڏک هِتي ڏيھاڙيون.
راتو ڏيھان ٿو روئي سچو تو کي ساريون.
سَڄَڻَ تُنھنجو بِره باري اَسان جِي ساڻ تو ياري
آءٌ تا ٻانهِي تون تا سائِين ٻڌي ٻانهان ڪِيم زاري.
اَچانڪ لَنئہ جا تو لائِي پئِي تا ڪَلَ نہ مون ڪائِي.
وڻيئي جائِي ڪَيئِي سائِي پاتِي سُون ڳل ڳچيءَ ڳاري.
وڌو سين طلبَ ۾ توئِي نہ هو هِت حال مون ڪوئِي
چوان هِي حال ڪنهن روئِي معلوم آهي تو کي ساري.
آلانڀِيون عشقَ جي لايون ويون وسري سَڀئِي وايون
اسان جي طرف ڏي آيون ڪئِي سڀ لوڪَ بيزاري.
لِکان ڪيئن ڳالهہ هِن دمَ جي ڏاڍي آهي راهَ هِن غم جِي
ملامَتَ ڪُل عالم جِي اَسان تا اَصل اِختياري.
سچو ڪَر سَوَ شڪرانا پُڇي تا بِرهُ بيگانا
توڙي هِت سي ٿيا ديوانا مليوسين دوست هِڪواري.
يارَ مرشِد تنھنجون ديدان
مشتاقن کي مارنِ ٿيون
ڇڪٖي تہ هڻڻ ٿيون ڇوهَ منجهاران
ڪانُ بٿيءَ جو بَڇائن ٿيون.
ڏسڻ سان ڏور وجهن ٿيون
دام دلينِ جو دٻائن ٿيون.
شھبازن جان ڪَرن ستونا
گهورَ اُنهيءَ سان گهائِن ٿيون.
جاڏي چَڙهن تاڏي بِره بُراقان
پير رڪيب نہ پائن ٿيون.
سچو جھڙا سَوين هزارين
ڪي ئِي ڪُرنش منجهہ ڪنبائِن ٿيون.
چڙهيو سَر ڇانڀين لَنوين جي لاتيون ڪري
تہ سنيھا سانڀين جي ٿا مُڪَئي سَڄڻان.
ٽڪيو تي ٽارِيءَ لَنوين جي لاتيون ڪري
ڏئي سان زاريءَ اُڀي سنيھا سَڄڻان.
پارانڀا پويون وجهي ڳوري ڳچيءَ ڪانگ جي
ڪڍي آبُ اکين مان نيھين نِچويون
لڙڪن سان لويون ٿي هئين لائيس هٿڙا.
چڙهيو ڏار ڏئي سنيھا جي سڄڻان
ٿو ڄَڻ روح رڳُن مَون نياپن ساڻ نِئي
جثو جاءِ ٿئي سڻين پارانڀا پِرينءَ جا.
اَڄ ڪانگل آيو ماٺ ڪندي مونجهہ مَون
سو تا منھنجي ساهَ کي سرتيون سيبايو
هيڏي هَلايو اڄُ محبوبن مِھر سان.
اَڄ ڪانگا چئُہ ڪِيئن سَرها ڏٺئِي سُپرين
حالَ اسان هِت هِھڙا ڪي هُت ڀي هُئا هِئين
جهامَ ڏئٖي جهُڙ جِئين تِيئن ٿِي اوتَ اکين جِي.
ڏاها ٿيءُ نہ ڏورِ ويھُ مون کي ٿي ويجهڙو
ڪر ڪالهوڪِي ڳالهڙِي جان هُئين رات حضور
دوستَ اڳين دستور ڪِي تعِظيمان توکي ڏنيون
زاغ زبانون ڪڍي اِهائِي وائِي
پِريان سندي پار جِي آھِ تو کي واڌائي
پڇي حقيقت حالَ جِي هُت ساجن سَڀائِي
تہ ڪِي عاشق خوش اسان جو ڪَل ڏئين ڪائِي
مون سان بيحد ڀلائِي ڪَئي پرينءَ پارؤن تانھنجي.
الله لڳ اُڏام تون موٽي محبوبن ڏي
وڃِي ڏيج پِرينءَ کي اِهو پاڄِيءَ جو پيغام
ڪري قدمن تي پَئي سَوَ لَک ڏيج سلامَ
آهي اوهان ريءَ سپرين هِت مِڙيوئِي ماتام
اچڻ جو اَنجام ڪَر سِگهو طرف سچوءَ جي.
نا تہ مرِي ويندو هيءُ الله لڳ اَچيج تون
تو توَن آهي هن جو جانِي صدقي جيءَ
لاھِ فراق فقير کَون والِي ويجهو ٿيءُ
تون پڻ ان جو ٿيءُ جو نوڪر تنهنجي نانوَ جو.
سَڀئِي ڏيج ساري سنيھا کي سَڄَڻان
اوهان ٻاجهون سُپرين هُت گوندرَ گذاري
گهَڙِي نا گهاري ميان محبوبن ري.
پَکِي سوئي پَرَ اَڄ اُڏاڻو اوڏهين
رسيو وڃي اُتھين سو پانڌي منجهہ پَھَر
آڏو عجيبن جي ڪيائين سڀ خَبَر
هُت عاشِقَ کي اَوهان بنا هِينئَڙي منجهہ حَشَر
ٿو اوتي اکڙين مَون باراني بَحَر
هاڻي ڏيو دلاسو دلبر متان عاشق اُت مَري وڃي.
ڏار چڙهيو ڏاهو ٿو ڏئيم دلاسان دل کي
تہ صبح سانباهو هو اَچڻ جو عجيبَ کي.
پکيڙا پُويانءِ لَڙهان موتين سَنديُون
آءُ اُڏامِي اوڏڙو تا جهوليءَ ۾ جهوليانءِ
سَڀَئي کنڀ کٿوريءَ ۾ لاکيڻان لويانءِ
پوءِ سارو سَمهويانءِ هِڪ هِڪ ڪري هَٿَن سان.
آيا ڏٺوَ آيا ڏٺوَ چئہ ڪي پانڌِي آيا
پرينءَ کي هِن پارَ ڏي سَلِ ڪي ساٿِي سَعيا
طرف اسان جي ڪَھُ ڙي ڪانگلَ ها روح سندن جا رايا
وري سگهو ميان ونءُ اوڏاهين جو سُورن اَسين ستايا.
سچو ساري مِيان گهڻو سنڀارَ سَڄَڻ ڀِي ڪي ئي سِڪايا.
چَشمن يارَ جي مون تي چئہ جا چوٽَ چلائِي
درد مندن جِي دل اَچانڪ آڻي عشق آڙائِي.
اَسان نماڻن تي روز ازل کَون چَؤ تَنھن جي حُسن هلائِي.
ٻنِهي اکڙين سيف ستم جِي. چَو جا آڻي چمڪائِي.
بَڙڇِي بِرهَ جِي سِيني اَندر سچو هِن خيالُ کُپائِي
منھنجي زاري زاري سُھڻا سائين تو سان
معلوم تو کي ڳالهہ اسان جي
يارَ سڄَڻ سا ساري ساري.
هِيءَ تا هيڻِي واءُ وهيڻِي
بِره اوهان جو باري باري.
دوستَ هِئين ۾ يار سمائين
گهوٽَ نہ وجهج گهارِي گهاري.
اَصلَ لاڪون آهي اوهان سان
يار اسان جِي ياري ياري.
طرفون تنھنجي يارَ سچوءَ کي
آھِ ڳچيءَ ۾ ڳاري ڳاري.
يارَ تو سان ڪي تا ڏينھڙا لَنگهايَم
راتيان ڏينھان سِر تي ڪيئي ڏکَ جا مينھڙا وسايَم.
پُڄاڻا اوهان جي ڏاها ڏاڍا سي پور پِرايَم.
سِڪ تنھنجي سُپرين سارا ئِي سورَ سَلايَم.
پِرين تنھنجي پارَ جا ڏيھاڙي سي پنڌڙا پُڇايَم.
سچو سي ئي آيا جَن لئہ فالان ٿي روز وجهايَم.
ساٿِي منھنجي يارَ کي
ساري ڏيج سلام
پِرت منھنجي روز اَزل کان تو سان مُحب مُدام.
چئِي مَڪا هُئوَ يارَ سَڄڻ ميان اَچڻ جا اَنجامَ.
اَوهان جي نِي يارَ اَچڻ جا هُلَ پَون هَنگامَ.
سچوءَ جيھا ڪيترا تنھنجي در غُلامَ.
تو سان يارَ سڄڻَ منھنجي پِرت اَصل کَون پيئي.
اَصل اسان جو عشق توئي سان
ڪوڙيين آهن ڳالهيون ڪيئِي.
ڪڏهن مُڪو ڪونہ اسان ڏي
ڏکين نياپو ڏيئي.
اَسين توئِي سان هِڪ ٿينداسين
وچون وائِي هِجر جِي ويئي.
سي ئِي سانڀِج ڳالهيون اَسان جون
جانِي ڪيڙم تو سان جي ئِي.
جي ئِي ڪَيا هَم قولَ توئِي سان
سچو پاڙيندس سي ئِي.
ويهي هِت ڪِيئن وسارين
پِرين تو کي پاڻَ پُڇَڻ ٿا
جيھو تيھو آھِ اسان جو چئہ جو دوستَ چون ٿا.
ڪڏهن ماندو متان ٿئين تون تنھنجي اڱَڻ اَچَن ٿا.
جڏهين ٿين ٿيون هُت پچاران تڏهن هِت پورَ پَون ٿا.
پِرين تو کَون پَري نہ آهن ويڙهي ڄَڻُ تہ وسَن ٿا.
ماندو مَتان ٿين خوش ٿِي سچو هو اَڄُ گوش گذارن ٿا.
مانَ پِريَن کي پوي ڪنِ فرياد اَسان جِي
عشقَ جو ماريون سُڻو سَڀيئِي
اديون ڙِي ناهِيو اوي.
هن نماڻِيءُ جو يارَ سَڄڻَ کي
حالُ وڃي ڪو چوَي.
هِيءَ تا تَنِ رِيءَ راتو ڏينھان
راند روئڻ جي روي.
در دوسَن جي ڪيئي آهن
سچوءَ جيھا سَوي.
ساٿِي تون يارَ مُنھنجي کي
نيئِي پَھچاءِ سَنيھو هي
تہ قيد الماء جي قسمت وڌِي دوري تو کَون مون کي.
سي پاڙج واعدا پنھنجا ڪيا هُيئي يارَ جانِي جي.
ڪتابَن ۾ وڌم مُنھن ٿي تہ ٿي خورسَندگي حاصل
لڳي دل اوچتِي تو سان وساري بِره بي تي ثي.
مون کي تو تا فراقِي ڪيو اِها فرياد ڪنھن کي ڏيان
هو جي ڳالهيون ڪِيُئي سانولَ سچوءَ کي ياد آهن سي.
روجهُون رڻُ يادِ ڪيون اُڀيون رتُ رئَن
ھر ڪنھن ويلَ ھُئَن اِھڙن اوراتَن ۾.
روجهُون رڻُ ڦِٽو ڪري لاھِ لھِي آيون
ٿِين تار نہ تَرايون جو مُند نہ اُٺَن مِينھڙا.
مُندين مِينھن اُٺانِ وري روجهُنِ رڻُ ڦِٽو ڪيو
ڏولائيءَ جا ڏينھڙا گهڻا گهر ڏٺانِ
اُنهيءَ کَؤن اَرمانِ لحظيٖ مَنجهہ لھي ويون.
مُندين مينھُن پيونِ تَرايون تارِ ٿيون
وڃڻُ مٿين ماٿرين ٿاڪن تي ٿيونِ
وِسري ڪينَ ويونِ سورڻُ ريجاڻِن جو.
ھنيَڙو ڇـڏي ھُتِ ٿيون روانيون روجهون
ڏکيا اَوسَر ڏينھڙا ٿيون گُـذارِن ھِت
اَٺئي پَھر چِت وطن تَن نہ وسري.
رڻُ ڇڏي روجهُون ڪا ڏس چِتائي ھَليون
جيلهان مُند اُٺا نہ مِينھڙا تيلهان ٿيون ڪوجهون
لُڪَنِ جون لوۡجهُون جَرين جالِڻَ ھَليون.
ماٿَر مينھن پِيانِ روجهان موٽي آئيون
اَوسَر سَندا ڏينھڙا وسري سڀ ويانِ
ٿاڻا ٿَر ٿيانِ ڦَٽيون ڦوڙيون گَڏيون.
جڏھن ٿيا اَبَر تڏھن روجهُن ڳاٽَ مٿي ڪيا
موليٰ وڇڙيون ميڙيون  جن ٿي گـذاريا اوسَر
پھاڙيءَ جي پاندَ ۾ گڏجي ڪَن گُـذر
ٿيون سڀيئي سَر لَنگهيَن ڏکيا ڏينھڙا.
جي ڦَٽيون جي ڦوڙيون اُٺي اَچي گَڏ ٿيون
اوسَر ڪَيون ھُيون اورَنِيون اوريون
لَکين ڪِروڙيون رڻُ سڀوئي روجهيون.
روجهڙين اُتاءُ لنگهيا اَوسَر ڏينھڙا
موليٰ آندا مِينھڙا پنھنجي مھر مٿاءُ
جي ھيون ويچاريون وِڇـڙيون ھڪڙيون ٻيَن کاءُ
ويُن ڏولُ وِچاءُ اُٺي اَچي گـڏيُون.
آسَروند آھين روجهون راڻيون رڻ ۾
اُڀيون پيون اُڀ ڏي ٿيون وائِڙيون واجهَائين
رڙيون ڪيو رڻَ ۾ ٿيون بُوندون بَرسائين
تنھن ڪُنڊ ٿيون ڪاھِين جنھن ڪُنڊَ وَسَن مِينھڙا.
سچو رک سَماءُ ٿو ماڻهو روجهن سان گڏين
ھاڻي صبر مَنجِهہ ئِي آءُ ڪمائي پوري ڪري.
آيون وَس ڇڏي مُندين اُٺَن مينھڙا
موليٰ سندي مِھر آھ جي وڇڙيون گـڏ گـَڏي
لٿيون لاھَ لڏي روجهون ريجاڻِن تي.
رڻَئُون روجهيُون آيون وين اوسَر ڏينھن
مندين اُٺن مينھن ڪيئون رُخ ريجان تي.
رڻئُون آيون روجهون جو سنڀاليائون ديسُ
مُندين اُٺَن مينھڙا وسري وين پرديسُ
جي ھيون اُٺيٖ ريءَ اُديسُ سيٖ پُڻ سرھيون ساھَ ۾.
جي اوسَر ڏسِي روجهيون رڻَ چـڙھي ويئيون
تن کي وڃي اُتھَين پَلڪان ڪي پيئون
پوءِ مُندين اُٺن مينھڙا سَبزيون سڀ ريئيون
ڍوَ واري ڍيئيون ڍليون گـاھَ گُـلن تي.
رڻِ چـڙھي روجهان ويون وري ڪَٺُ ڪري
سَبز سِيڻيون آئون ساوڙيون سَڀڪا چاڪُ چَري
پُري آئيون پِيئي تي پَھاڙؤن پَري
ويَن ڏولائي ڏينھڙا سَڀڪا ڀَلُ ڀَري
سچو مون نہ سَري ريءَ ميلائيٖ سَڄَڻين.
جي رڻ چَـڙھيون روجهَڙيون ڪيون ڏولاون ڏکِيون
جبلن سَندي جهولِئين بِـرُ ھيون بُکيون
ٿيون ھاڻي سڀ سُکيون جو مُندين اُٺَن مينھڙا.
ھِنيون لاھي ھَليون روجهان رڻُ چتاءِ
موٽي مِھر موليٰ جي ٿين جو اُٺن مينھن مَٿاءِ
ڏولائي جا ڏينھڙا لاٿا پاڻَ خداءِ
وري پنھنجي ديس ڏي وريون جاءِ بجاءِ
واري وسَ وساءِ ڪا رازقَ روجهڙيَن تي.
روجهون وٺي واٽَ ھليون تَرايَن تل تي
گولاڙن جي گَس تان چَٽن مِٺي ماٽ
لاھي اُڃ اُساٽَ راھِي ٿيون رڻَ راہَ ڏي.
روجهون ريجاڻن تي لنگهي لَس ويون
بوندون جِـت بارانَ جون پَھاڙين پيون
رڻَ ۾ سي رھيون جن پنڌُ نہ ڪيو پھاڙ جو.
راھي ٿيون رڻ راہ ڏي لاھي اوسٽَ اڃ
پھاڙيءَ مان پُڃَ روجهن ڪيا رڄَ تي.
راھِي ٿيون رڻ راہ ڏي لاھي اُڃ اُساٽ
اَچي وُٺُن اوچتو وڏَڦـڙو ۾ واٽَ
رعد جي رڙين تي ٽَھي ڏنائون ٽاٽَ
پُڳيون منجهہ پھاٽَ لَٿَن سِڪَ سچو چَوي.
وٺِي وٽَ پَھاڙَ جي ھليون منجهان ھيجَ
رِسي مَٿي ريجَ پانڌوڙيَن پِيا ڪيا.
رڻَ چـڙھي روجهون ويون ڏسي اوسَر ۽ اولا
اُٺا مينھن مِھر جا مِھر ڪئي مَوليٰ
روجهيون ريجهيون ڏسي ڪري ريجڪ رسيلا
واحد وسيلا پٽَن تي پڌرا ڪيا.
روجهُن زارو زار اُڀي رنو رڻَ ۾
رڙيون سُڻي رُليُن جون سعيو ڪيو ستارَ
ساري ساز سُرودَ سان سارنگ لَـڌين سارَ
روجهن ساڻ رھاڻ لئہ کِنوڻين ڪَئي کيڪارَ
ٽھي ھليون ٽيلن تي سُڻي گوڙ گجڪارَ
وسي وسَ وڏي ڪَئي وسڻ جي وسڪارَ
تانگهيون تارَئون تار ٿيون ترايون تلھارَ
سَچي لَـڌڙي سارَ سِگهي سڪَ وارئين.
ڦوڙائي جون ڦَٽيون ڦوڳيون ٿيون ڦولهِين
اَبر سندي آسَري ٽَڪَر ٿيون ٽولهين
ڳوليو ٿيون ڳولهين ترايون تَر ڀَريون.
مندائتا موٽيا  روجهون چَوَن روئِي
قسمتَ قيدالماءِ کي ڪونَہ جهَلي ڪوئِي
سائين سِگهوئي ڪَندو وسَ ولهِن تي
مندائتا موٽيا روئِي چَون روجهون 
ڪميڻيون ڪوجهيون قادرَ تنھنجيون آھيون.
پانڌوڙيون پھاڙَ جون رڻين ڪوہ رھن
لوچي سي لَھَن جن سچو ٻَڌو سندرو.
ماٿَر مٿاھان پنڌڙا پانڌوڙيون پُرن
سانگن مٿي سَرڙا چَريو سي چَرن
ورِي ٿيون ورن سچل سي ساڻيھ تي.
ڇڏي رڻ راھِي ٿِي روھَن مٿي روجهہ
ٻيلي پَئي ٻوجهہ چَرڻ جِي تنھن چِت ۾.
روھَن اَندر روجهڙيُون ڪيون ڏکيون ڏولاون
سچل سي ساون سُکيون ڪيون سُکديسَ ۾.
پَلر پَھاڙين پَلٽيا واحد ڪَين وسَ
لنگهي ويون لَسَ روجهون راجاڻَن تي.
شَي آھيان ڪاڪيون ڪھڙِي جا سمجهي نہ ڄاڻان
بعضي ڀايان پُتلي يا آھيان گُڏيءَ ڏور
يا گوءِ آھيان ھٿ يارَ جي يا وانگيءَ وانگر زور.
يا تا محل آھيان جنھن ۾ شھنشاھ
ٻوليون ڪري ڪيتريون ٿو درنئون داناھ.
يا تا گهوڙو آھيان جو ھَلائي ھَسوار
يا تا موج درياھَ جِي جا ٻوڙي ٿي ٻاھار.
يا مِھنديءَ گل تا آھيان جنھن اندر لالائِي
يا آھيان گل گلاب جو جنھن سِر ۾ سرھائي.
يا تا چشمو آھيان جو اَبر ڀَريو آب
تنھن ۾ سايو سج جو يا پاڇوئي مَھتابُ.
يا تا پاڇوئي حق جو آءٌ اَصل کَون آھيان
جنھن ۾ ڳالهہ ناھِ تا سو ڀي تا ناھيان.
ڳالهہ سَچوءَ تا سَمجهِي کَون ھاديءَ اِھائِي
تا غير خدا جو ناھيين آھين صاحب سدائي.
رمزان سي ھاديءَ جون ميانجيڪي چيائون مون کي سي سَلَڻ ناھن
ھوءِ ھوءِ ڌريون آھن دل تي
ڳالهيون ڪري ڳُجهہ جون ٿا صاحبَ سَمجهائِين
لااِلهٰ کَون اڳنان ٿا ھادِي ھلائِين
سَمجهڻ سَمع بَصَر جو ٿا فائِقَ فَرمائِين.
خوديون خاص نہ ڀائنجو ھِي نِت نِت نمازان
ڄاڻو ڀَلي ڳالهڙِي ھِي سوز و گدازان
اَٿَـو اَناالحق جا اِھي عِبرت آوازان.
ھَي ھَي ھِڪڙي ڏينھنڙي ٿا ھادي اِئين چَون
جَن نہ سمجهِي ھِـت ڳالهڙِي سي سُڀان گهڻو رون
جَن سُڃاتو ھتھين سي ھُـت ڀِي اِئين ھُـون.
جيڪي ڀَليون ڳالهڙيون اُنھن پُڄَڻ پَري آھ
ڪوڙا قصا ڪُھ پئا يار سُڃاڻ سَواءِ
پُرجهَڻ آھي پاڻ کي ٻي ڀَلي بات نہ ڪاءِ.
ھاديءَ حـقيقت جي يار موٽِي ھيئن چيو:
آقا آھي ھيءَ ادا آھي ڪونہ ٻيو
جي ئِي لنگهيا سَڀَ کَؤن يارُ مقصد تن ٿيو
سائين ساڳيو سو اَٿَو جو وجودؤن ويو.
مرشِدَ ھادي رھنما ٿا سَمجهائِن اِئين:
ھُو تُون ڄاڻج پاڻ کي متان ھيءُ ٿئين
وحدت جي چوگان ۾ اِھا گوءِ نِئين
سچو ساڻ يقين جي ھِي حال ڏي ھِئين.
ھادي ويڙھي آيو ھاڻي سائينءَ ھِيئن سمجهايووالِي ويڙھي آيو
ڪڏھن ٿيو ڪونڪو عاشقِن آرام ميان
راتو ڏينھان تن اُتي محبت جو ماتام ميان
خاڪَون ھَلج خاص ٿي ڪر پاڻِيءَ کَؤن پرواز ميان
چـڙيءَ چَنبو ماريُئي ٿي شاھِين ۽ شھباز ميان.
جيڪو اَصل آھي ٿيو ھاڻي سو سلطان ميان
گهوڙي چڙھندِڙ گم ٿيو پيو گهوڙو ۾ جولان ميان.
گرد ڳجهو ڪيو طالبو اھو گهوڙي جو ھسوار ميان
گهوڙي وارو گم ٿيو اُڀريو گرد غبار ميان.
آيو بحر جوش ۾ تڏھن موج پَئي ٻاھار ميان
ھَي ھَي آيو نانءُ ۾ ٿيو ساوڻ جو سينگار ميان.
لُـڙَ منجهَون ٿيو اَڇو ڪارو اَصل سو درياہ ميان
بيحد رنگ گهڻا ٿيا ٻاھر ھرڪو ٿيو گمراہ ميان.
سانوڻ لٿو ھڪ ٿِي تڏھن پاڻي موٽيو پوءِ ميان
ڪارو اڇو لُـڙ ٿيو اھو سارو سمونڊوءِ  ميان.
نانءَ لَھِي ويا ٻاھريان اھو باقي رھيو نام ميان
ڪوران ڪَسيان واھڙان ھت ڪلي ٿيا گمنام ميان.
ھِت سَڀيئِي درياھ ٿيو ٻيو ڪوڙا لٿا نانءَ  ميان
اول آخر ھڪ ٿيو ويا وچائون گنان  ميان.
اصل جيڪي ھوس آءٌ آھيان ھِت ڀي سو ميان
آخر ٿيندس وڃي اُھوئي ھڏ آھِيان ڪونہ ٻيو ميان.
اکيون اکڙين ۾ رکي تون پنھنجو پاڻ سُڃاڻ ميان
پوي نظر جت تانھنجي تت پنھنجو چشم چال ميان.
اکيون اکڙين ۾ رکين تا ھِت ھُت تون ھين آءٌ ميان
جي خبر اکين جي لَھيين  تا تون نرالو نانءُ  ميان.
اکين مون معلوم ٿئي اِھو صورت جو سينگار ميان
سچو سارو سچ ٿيو ٻيو ناھي تفاوت وار ميان.
اڄ تون اسان وٽ آءُ تون مينھن والَ ميھارَ ميان
پاڻي اُپڙڻُ نا ڏئي ھڪ ويريون ۽ ٻيو واءُ ميان.
ڪارِي ڪُن لَھريون لسان دورَ وڏي درياءُ ميان.
ساھَـڙَ سببون تانھنجي سَرتيون ڏين نَہ ساءُ ميان.
پِرين وڙئون پانھنجي سچوءَ لَھُ سماءُ ميان.
لَـڙ وھي لوھاڻو يارَ وي
سا ڪيئن ترسي تار ۾ جيءَ جنھين جهوراڻو.
ڪاھيو پوي ڪُنن ۾ ڏنِس عشق اوراڻو.
ساھـڙَ ٻاجهون ساہَ کي ڪيو ورھَ ويڳاڻو.
سانولُ سدا آھِ مُون اوھِين سڀئِي ٿيون ڄاڻو.
پڇندو اَچي پاڻَهينسچل يارُ سِياڻو.
آکوڙِي آءٌ ڪير آھيان ذات نہ ڄاڻان ڪير
سَھي ڪَري ڪين سگهان ٿو ڀينَر پنھنجو ڀيرُ.
ڪاٿَئون ٿِي آءٌ ڪاٿي آيس پرتَئون پاتم پيرُ.
ساڳيو ئي سو رانجهو آھيان تنھن ۾ ڦندُ نہ ڦيرُ.
پاڻؤن ڄاڻي پر گهمايَم سُرھو ڪَيَڙم سيرُ.
جوڳي ٿي ڪَرَ جوڳ پچايم ڏاڍو ڪَيَڙم اَنڌيرُ.
مَڪي مَنجهہ مَسيت بڻايَم جڻيو جيسلمير.
سچو نانءُ تہ آھي منھنجو ھَـڏِ نہ آھيان غير.
ساٿي ڙي ديسَ دلبر جا سِگهو وڃ پار پرين جي
خبر ڪا خيرَ جي آڻين آھي خوش خاص سو مَظھر
پانڌِي پيغامَ ھي ني تون سنڀاري دوست کي ڏي تون
ڳالهيون ڪر ياد ڀي ڪي تون آھينم تون دل گهريو دلبر.
عاشق ايڏھن نھاري ٿو تو لئہ گوندرِ گذاري ٿو
سَڄَڻ تو سَرس ساري ٿو اَوھان لڳ آھِ مُنتظر.
زيادہ ٿو ڪري زاري ڪيائين سَؤ ڳِچيءَ ڳاري
مَ ڪج تنھن کَون بيزاري ڏسي ڏوھن سندو دفتر.
دردَ ۾ دل بَجانو ٿيو اُتي يَڪدل يَگانو ٿيو
وٺي نياپا روانو ٿيو رسيو تاروءِ وڃي رھبر.
اڳيون ڀِي ٻاجهہ ھُـت پيئي وائي تا ھجر جي ويئِي
دلاسا دوست ڪيا ڪيئي لِکڻ کون ھِن اُھي ٻاھر.
آھي سڀ خيال ھِي منھنجو اوڏنھن ويو حال ھي منھنجو
سچُو ري سوالُ ھي منھنجو حضوريءَ ۾ ٿيو حاضر.
تنھنجي چشمن چيٽَڪ لايو
آءٌ ھاڻي ڪئن ڪريان
ڪَلَ نہ مون کي ڪا ھئي عشق اَچانڪ آيو.
دل اسانجڙيءَ لعل لپيٽيو رمزن جو رنگ لايو.
سدا گهرجي سچوءَ کي محبت جو نِي مايو.
يارَ ٿئين وڃي ياڪي
متان ھي وسارين ميان
ٻيو سَڀو مون وسريو برھُ رھيو ھڪ باقي.
تنھنجي طالبَ آھيان محبَ مون تا ميثاقي.
ڪم منھنجو ڪيچ ۾ ھاڙھو سَڀُ ھَلاڪِي.
لاھج پنھنجي لطفَ سان گوليءَ کون غمناڪِي.
ڪَر پاڄاڻي پنھنجي سچُو ھيءَ ڪساڪِي.
ھِيءَ غريب نماڻي
ڪيئن بيراڳِڻِ ڪَيَئہ
معاف مدايون ڪَر تَنھين تَون الھ لڳ آرياڻي
پيش اچي جا پَيَئہ.
بِيٺِي آھيان يارانهيءَ تي حُب منجهؤن ھوتياڻِي
ڳالهہ چُڪِيءَ جا چيئہ.
ھڪ خيال نِي دل تي تنھنجو تنھن ڪَيَس جوڳياڻِي
خيال ٻيا سڀ کَنيَئہ.
وعدن واري ڳالهہ اَسان سان ھوتَ ڪَيَئہ جا ھاڻي
ڪيئن وسرِي سا ويَئہ.
ڏک ڏوراپا ڪھڙا توسان پرين سا ڪيئہ پُڄاڻي
نال نماڻِي نہ نِيَئہ.
ڀَري نوڪَ نيھَن جِي سائينسچوءَ کي نِي سُڃاڻي
ھوت ڀَري جا ھَنيَئہ.
عِشق اسان وٽ آءُ اچي تو تا سانوڻ لايا
چئنچل چيھل ٿي چوڌاري مينھن رات ڪئي موچاري
عزت لـڌي آسمان پِرين اچِي پير گهمايا.
بوندَ بِرھَ جي بَرسي باري جوشَ اکِيَن مون جَرَ ٿيا جاري
بيحد ٿيا بارانَ اصل کون واھَ وھايا.
گل ڦُل گاھن ڪئِي گلزاري مَڃيائون سارنگ جي سرداري
سَھسين ٿيا سامان اَکين اچِي آگَمَ لايا.
يار سَچَل چئي مُحب مِليا سي بيشڪ دل جا دردَ لٿا سي
شاھِي رکيائون شان اچي تَن حُڪم ھَلايا.
عِشق پنھنجي جي خَبر جي ڪَنھن اَدا عاشِق آھي
مُشرڪ ۽ مُرتَد آھي توڙي اھو تارڪ آھي.
جو ٿيو گُم يار ۾ پاڻ ئِي کون لا تعلق آھي
پانھنجي ھُوڻَئون اُھو ھَر فعل کون فارق آھي.
ڪُفر ۽ اسلام کون لاڙو انھِيءَ لاشڪ آھي
رمزتا ھِن راز جي سمجهي سوئي سالِڪ آھي.
دائم دُوئيءَ وارن نظرَ ھڪ خلق ٻيو خالق آھي
اُپٽي جو عبرت جون اکيون  تنھن کي مڙيوئي مالڪ آھي.
جِيئن ھاديءَ فرمائيو سوئي سَڀو برحق آھي
سو سچوءَ مُرشد سچو سو پير عبدالحق آھي.
جيءُ آئين ڀَلي آئين تون
ڪنھن منزل مون پھچائين تون
ٿو موٽي سِرُ وڍائين تون
سرمَدَ کي ڏيئِي لَتَ ڪھايئِي سوريءَ تي مَنصور چڙھايئي
شيخ عطار جو سِرُ وڍايُئي  ھاڻي ھيڏي پنڌَ پُڇائين تون.
زڪريا ساڻُ ڪرٽَ چِيرايئي يوسف کي مَنجهہ کوھَ وجهايئي
شمس مُلن جي ھَٿئون مارايُئي عاشِقَ ٿو آزمائِين تون.
جڻيو ڪفر صنعان وجهايئي بُلي شاھ کي ذبح ڪرايئي
جعفر کي درياء ٻوڙايئي تن کي پار لنگهائِين تون.
گهاڻي ۾ بلاول پيڙايئي عنايت ميدانَ مارايئي
ڪرمَل کي ھِنَ حُڪم ھِلايئي ڦيرُوءَ ڪَنڌُ ڪَپائين تون.
قاسِم دُرن ساڻ سَٽايئي موسيٰ کي بيٖ سُھاڳَ وٺايئي
اڪيداسَ تَعزير ڏِوايئي سو اَڄُ ساڳيو آھين تون.
سچو سَندءِ پنڌَ پُڇائي گهوريو پنھنجو سِر گهمائي
نِينھن واري ڳالِهہ ڳالھائي عاشق ٿي فرمائين تون.
حڪم تنھنجو ٿو ھلي پَر ڏوھ پاڻ ئي کي ڏيان
آھي فَعالءُ لمَا يُريدُ نانءُ ھِيءُ ڪاڏي نِيان
آھي وَبي يَنطِـقُ وَيُبصِرُ  تر نہ توريءَ جيان.
جاڏھن اچي ظاھر ٿئين ھَل ھيجَ مَون تاڏي ھيان.
يَـرجِـعُ اِليٰ اَصلِہ سُڻُ مامَ ھِيءَ موُن ھان مِيان.
گمنام غمزي ۾ ڪرين ساڳيوسچو سُوئِي ٿيان.
دِل چَپَن سان جي چُمين پير مُغان جو آستان
محبتَ سچي محبوبَ جي بانڪا وڃي تون باس تان.
ڪي ڏينھن مون دلدار لئہ ورد ۽ وظائف ٿي پڙھيا
جڏھن عشق آرانڀا ڏنا ٿيون خود خدا جون خواستان.
جڏھن شوق مون شامل ٿيو ٻيو خيال خاطر کون ويون
ھڪ واسطو تنھنجو رھيو وسري ويون ٻِيون واسطان.
راھون سڀئي گمراھ ٿيون جي مون پڇين تون ڳالهڙي
ڪر گُذري ٻئي گوڙ کان اَٿَئي راھَ رب جي راستان.
رنگ روح کي جيڪو لڳو دنيا ۽ عقبيٰ ڀئُہ ڀَڳو
غمزي تنھن گم ڪُل ڪيو وھَواہ ٻيا وسواس تان.
عشق جي ڙي جيڏيون ناھي تمامِيت ادا
چاھون چوائي ٿو گهڻو ھِي درد مون کي داستان.
سچو سدا سِڪَ ۾ رھين متان تون جهلين روئڻيُون اکيون
ھت درد وارن جي پرين پاڻھِين ڪرن ٿا پاس تان.
ڪَنھِن سان ڪَيَم نہ ڪَلَ
جو سودو آندم پاڻ سان.
سودو ڪَنھِن نہ پُڇيو آيس ۾ مشڪل.
گران قيمت کون سَڀَئي موٽيا تنھن مَھَل.
سودي ھھڙي جي اُتي لاھن سڀ نقل.
ميڙون موڙن تي ڪري عالَمَ ڪَئي اُڇَلَ.
حال ڏسي تا ھُنَ جو جيئَـڙو منجهہ جَنجَل.
ڏوھ نہ مون کي ڪو ڏيو پئَي خَلقَ منجهہ خَلَلَ.
سچوءَ سرفراز ڪيو آڻي سو عشِق اَجهل.
صحي سڃاتوسي ھاڻي اَصل اسان جو تون آھين
عاشقَ متان اوتيين پِنبڻيَن مون پاڻي.
ڪڏھن اسان جي ڳالهہ کون عذر متان ڪو آڻي.
عاشق مِٺي ڳالهہ جي ميان وَري ٿا ڏين وراڻي.
ڏينھن ئون نئين آھي سا ميان ناھي سا پرت ٻُراڻي.
تن ۾ تنھنجي اصل اَسان جي سچو ري سِڪَ سَماڻي.
آھيان اوھانجَڙو اُئين دوست چوين ڪير آھين
پِرين ڏسج تون پاڻَ ڏي آءٌ ٻانهو تون سائين.
پنھنجي درئوُن سُپرين پير منھنجي در پائين.
ڳچيءَ پائي ڪپڙو ميان پِرينءَ کي پَرچائين.
آءٌ اَوھانجڙو آھيان چِت نہ مان تَون چائين.
ديدان کَڻُ تون مَٿي الله لَڳ ميان سچوءَ کي سَرچائين.
جيڏيون مون کي ڇو ٿيون جهليو
وينديس پرينءَ جي پار
ھُنَ ڀَرِ ڀيرا ٿي ڪريان جو مون ھُتِ روح رَليو.
ڏانھن گهڻا ڏينھَڙا مون ٿيٖ عِشق اَليو.
روح پريان جي پارَ ڏي وٺي سا حُبَ ھَليو.
پريان سندي پارَ ڏھون پاڙيچون نہ پَليو.
سچوءَ جوڙِي سَرتيون محبَتَ مَن مَليو.
منھنجو ھِنئـڙو وڃي پيو پرينءَ جي پار وو
سپيريان ڏي سرتيون مون کي نِيھڙي نيو.
ڳُـڻين ڳالهيين يارَ سَڄَڻ جي سوگهو ساھ ڪِيو.
پاڻون پائي اڱڻ اَسان جي لالن شال لِيو.
جَـڙ لڳي ھُيوَ جيڏيون تہ ڪِيئن مون ڏوھ ڏيو
سُپيريان جي سِڪَ ۾ مون سان ٻيلي ڪونَہ ٻيو.
سگُ سڄڻ سان سگ سچوءَ جو جيڏيون جيءُ ٿيو.
دل جا دلبر يار سگهو سگهو اِيندو رھين
اسان نماڻن جي نانءَ سائينءَ جي لھين تون سار سنڀارَ.
پار اوھان جي ڪيئي مڪاسين قاصد سَوَ ھزار.
اوھان ٻاجهون يار پيارا اَچن ٿا اُوٽار.
سي تون پاڙج پرين پانھنجا ڪَيوَ جي قول قرار.
ھوءَ جا ھيِڙي مٿي منھنجي تي ڪرين سا معاف ميار.
سچو اوھان لئہ يار سياڻا روئي سو زارون زار.
پڇو نہ منھنجي ذات جوئي آھيان سوئي آھيان
اچڻ اَسان جو ٿيو اُتاھين جاتي ڏينھن نہ رات.
ظاھر آھِ زبانون منھنجي الاقرب سندءِ ڪلمات.
سچو سِر سھِي ڪر پنھنجو عشق منجهون عِشقات.
مڙس ٿي منصور چئہ نہ تہ ڪيم چئہ منصور ھان
منصور جي منزل اتي  ڏاڍا تماچا تھمتان.
سگهہ نہ جي ساري سگهين منھن رکين تنھن تي مٿان.
ڇو ڇوڪراڻيءَ ۾ پئِي رانديون روين راتو ڏينھان.
احوال سڀ اسرار جو سائين عشق کي آھي عيان.
ٺَـڙڪو ٺڳيءَ ۽ ٺاھ جو ناحق ڪرين ٿو ناتوان.
ھِن کي چيو ھُن کي چوين آھيان لاھوتي لاطمع
منصور جي تنھن ملڪ تي آھن سدا نوڪان نوان.
سُڻ سچو تون سمجهہ رک توکي چڱائي ٿو چوان.
وھيان وساريان ڪيئن جيڏيون جي لنءُ لائي ويا
گهوري ڇڏيم ھي گهر جايون برہ بھيران پٺيءَ لايون
پير نہ پوءِ ورايان وري سنڀاريان ڪيئن
شھر ڀنڀور کان ٿيم آزادي ڪيچ ويندي ئي ڏٺم شادي
تنھن سان نينھن نباھيان پوءِ نھاريان ڪيئن
ٿي ئي منھنجي دلڙي ديواني محبت ڪيڙيس آءٌ مستاني
در در ڦيريون پايان ھت گذارايان ڪيئن
پور پِرينءَ جي ڪئي پڌرائي اوڙي پاڙي وڇُٽي وائي
ڇاکي عِشق ڇپايان ھُڻ گهر گهاريان ڪيئن.
ڪيچيڙن جي ڪم اَچان جي رنگ ڀَريَن جي رنگ رچان جي
سچو ري ڳُڻ ڳايان ھي سرُ واريان ڪيئن.
اوھين پنھنجو پاڻ آھيو ننگَ نباھڻ وارا
ھيءَ نماڻي عيبَن ھاڻي ھٿ مَٿئون مون نہ لاھيو
نيڻ وھائِن نارا.
عاشق سندوَ آھن اُداسي چاھ منجهون سي چاھيو
جي ورھ ڪيا وسڪارا.
ميلائيءَ جو مشتاقن سان ٺاھ ڪو سِگهڙو ٺاھيو
مَر تا ڪرن نظارا.
اصل لاڪون آھن اوھان تي پاڻ پِرين نباھيو
ڪَم سچوءَ جا سارا.
ٿي تون رھبر راھي پِريان سندي پار ڏي.
ڏيھ انھيءَ جي ساٿي تون سگهڙي آءُ لھي آگاھي.
تِر نہ ھڪڙو ترس اِتاھين والي آھي تنھنجو واھي.
ھِن نماڻيءَ سان نانءَ سائينءَ جي ڪرين تون ھيءَ ھمراھي.
درد اسان جي جِي اڳيان دوستن ڏيندا ھي نيڻ گواھي.
يار مسافر سگهو سچوءَ سان آڻي تون ميڙِ اِلاھي.
جاني جدائيءَ ماريو ڏينھن ڏھلا سي گهوريا
اَصل لاڪون آھيان اوھان جي ويچاريءَ نہ وساريو.
نانءَ سائينءَ جي اسان نماڻن سان اَچي سو گـڏ گذاريو.
مشتاقن ڏي مھر پئي تا کڻي نيڻ نھاريو.
پري نہ پاڻَؤن يار ڪريجو پنھنجيءَ وَٽِ ويھاريو.
سَگ سچو آھي در تنھنجي جو پنھنجي سو ڪَڍ قطاريو.
ٿورا ڪيڏا مون سان لايا يار سانگِيڙِي ميان
جيئن چيوسي تيئن مڃيائون موٽي نہ تن موٽايا.
چُپ چپاتي ويڙھي اسانجي اَڄ اَچانڪ آيا.
دل سان لايم ھو جي دلبر سچا سخن فرمايا.
ڏکن سکن ڏي ڪين ڏٺائون توڻي عاشِق ٿي آزمايا.
سچو ھئاسي اُداسي جَن لَئہ سي موليٰ محب ملايا.
اڄ جو جوڳي آيو نانءُ تَنھن جو نٿي ڄاڻان
سر جهٽائون جوڳن واريون لڱين تنھن بسمو لايو.
ذري جوڳي ذري سنياسي تنھن ساميءَ نانءُ سڏايو.
ذات اِنهيءَ جي نٿي سڃاڻان ڇندين پاڻ ڇُپايو.
ڪڏھن نہ ڏٺم ڏيھ اِنھيءَ ۾ موليٰ سو آڻي مِلايو.
ڏسڻ سان تنھن جوڳيءَ جي مون ڏاڍو پور پرايو.
سيرين بازارين گهڻ گهڻ گهنگهرو ڇَم ڇَم تنھن ڇَمڪايو.
سوئِي ساڳيو رانجهڻُ ھُيَڙوسچوءَ سِر سُڻايو.
ھُتَئون ھَلِي ھِت آئين
ڪَرڻ واپار ڙي وڻجارا
وچ بازار جي چوسُولَ وچ ۾ پِڙِي پِرت جي پائين.
شاھَ پنھنجي سان وعدو جو ڪَيڙءِ ڏينھن سمجهي چت لائين.
شاھوڪاريءَ جي ڪوٺي جا پاتَئي سا ويھج ڪِيمَ وَسائين.
وڻج ورہ جو ٿئي موتي لعَلان ٻي گهور سا ڪِيمَ گهمائين.
سودو سَچَ جو آھي سچو ھِي ڪوڙَ ڪَنگڻ ڪَچ کائين.
حُج ڦِٽِي ڪِيَم ھَاڻي ماريس تنھنجي ماڻي
الله ڄاڻي
تنھن ڏينھن لاڪُون يار اَوھان سان لايو نِيھُن ھِن نماڻي
الله ڄاڻي
ويٺي ڏسان واٽ اوھان جِي آءُ ڀَلا ھِن ڀاڻي
الله ڄاڻي
جيھي تيھِي آھيان اوھان جي سائين تون پاڻَ سڃاڻي
الله ڄاڻي
راتيان ڏينھان يار سَڄَڻ مِيان تَن توئي ڏي تاڻِي
الله ڄاڻي
ڏوڙا طالع ٿِيَن سچوءَ جا الله جي توکي آڻي
الله ڄاڻي
حال اَچي ڏس ھاڻي وَھي ٿو پنبڻيئون پاڻي
پاڻَ ڄاڻين
آءٌ ڪنيزڪ مُلهہ خريدڻ سائين تون پاڻُ سُڃاڻين
پاڻَ ڄاڻين
سُڌ لَھجِ تون سِگهڙِي تنھن جي جاني ڪَيَو جوڳياڻِي
پاڻَ ڄاڻين
ڏيئِي ڏيکاري پاڻ ڇُپايُوَ ڀلي اُھا توکي ڀاڻِي
پاڻ ڄاڻين
روز ازل کون درَ تنھنجي تي والِيءَ سا ھِيءَ وڪاڻي
پاڻي ڄاڻِ
سيني اندر يارَ سَچوءَ جي سِڪ سَندءِ ساماڻي
پاڻَ ڄاڻين
مُلڪَ جا مالڪ ٻيا ھِن تون وِچَون بيٺين بَڻِي
ھَي ڪَنھِن ھِن حالَ ۾ توکي وڌو ھَستِيءَ ھَڻِي.
سير لِلهِ سير بااللهِ سير مون الله گهر
سير في الله لاھِ تون خود کون وڃي مَنزل کڻِي.
ھِي جِيَڻ آھ عاريت جن جو آھ تن کي وڻي
ڪڍُ وچَون تون پاڻ کي اَندر ٻاھر آھي ڌڻي.
آھين امانت ٻِيَن جي تون آھين ڪاٿي ڪِينڪي
سِرُ ھِيءُ سارو سھي ڪَرھڪ ٻہ ٽي ڇو ٿو ڳڻين
انسان جو اولو ڪَري سَؤ رَنگَ ڪَرين سَنسَارَ ۾
ساھ کي ھِيءَ ڳالهڙي وَھَ واھَ جا سَچُو وَڻِي.
ڪم نہ عاشِقَ سو ڪرين جَنھن ۾ تنھنجِي تعريف ٿئي
کَڻُ ملامت ڪا مٿي مَرُ ڏيھ تو طعنا ڏئي.
بِرھَ ۾ بَدنام ٿيءُ ٻيو ڪِين ٿئي ڪَسبَن ڪِئي
عشق جي درياھ جي ڇولِي ڇِڪي مَرُ تو نِئي.
پوءِ تا ساري خبر دوست جي ھِنَ پَنڌَ پئي
راھ گم ڪر پانھنجي وَئون وکَ نہ ڪنھِن ٻَھڳُڻَ ٻئي.
ڀڄ حِجابان پڌر پَئہ لوٺيو توکي ڪھڙي لِئي
ڇا ٿيندو پوءِ تا سَچُو ھَي ھَي اِنھيءَ ورھ وئي.
سَل ڙي سوداگَر تون تا آئين وَٺِي ھِتِ سودو ڪھڙو
ھُتَئون آڻي ھِت ڪِيئن لڪايئہ کَڻي مُشڪَ عطرَ
ھوڪو ھِـت ٻِيو ڪيھو گهمايئہ ڪَري تا گُم گوھَرَ
ھِھڙي جوھَرَ جي ھِتي ڪَنھِن سان نہ ڪَيئَہ ڪا خَبَر.
پنھنجي اڳيون ڪَيُئہ مِڙيوئِي سارو مُلڪ مَشھر.
ڇاکون تو تا شاھ ڇُپائِي ھِيئن سا ھَٿَ مُھر.
لکِي ڏنا تو ڪيترا مُلَن کي مَحضَر.
لعلان لکين ڪيون پڌريون سچو وي سَروَرَ.
ڪيھي ڪَريان مھماني يارُ اَڱڻ منھنجي آيو
دوست گَڏيو دلجاءِ ٿي ھينئڙي لَٿي حيراني.
ھن وَڙَ لائق ھوسِ نہ آءٌ محبَ ڪَئي مھرباني.
مشڪل جا ھُئي ڳالهہ اسان کي اُھا ڪَيَئون آساني.
فضل ڪرم سان پاڻ بخشيائون سچوءَ کي سُلطاني.
نہ مان مريد نہ مان پير ساري فقرَ جو فقير.
نہ مان حاڪم نہ مان ظالم آھيان اَمُن جو امير.
نہ مان طاعَتَ نہ مان تقويٰ آھيان ورھَ جو وزير.
نہ مان گهمڻ نہ مان گهتڻ آھيان عِشق جو اسير.
نہ مان ڪُڇَڻ نہ مان پُڇَڻُ آھيان دوست لئہ دلگِير.
سچوءَ ٻَڌ محڪم سِرَ تي محبت جو مَنديرُ.
عاشق اکيون اُپٽي ڏسين آھي مِڙيوئي يار ميان
ظاھر زباني ٿو ڪريان عجب جيھو اِسرار ميان.
اعتقاد فردا رکُ اَڄ دوست ٿيءُ اظھار ميان.
جنھن کي پَسَڻُ ھِت پرينءَ جو ھُت ڀِي تنھن ديدار ميان.
سالِڪ سَھي ڪِي تا ڪَرين صورت سندو گلزار ميان.
ٻانھون ٻَڌين ڇو ٻين کي آھين تون سپه سالار ميان.
بلبل اول ڪر پاڻ کي گهٽ گهٽ سارو گلزار ميان.
جي تو زليخان جان ٿئين ساجن سڀَو سنسار ميان.
تون تان سچيءَ ھِـنَ ڳالهہ کَون عاشق نہ ڪر انڪار ميان.
جيڪي چيو مرشد توکي آڻج اُتي اعتبار ميان.
سروپا اُھو ساجن وسي ٿي پاڻَ کون بيزار ميان.
آھي وس سَچوءَ سڀ يار جو ناھ ڪو اسان اختيار ميان.
عاشق جي اَحوال جي تون ڪوھُ نہ پُڇين ڪَلَ
راڻي ڪارڻ ٿِي روئي محل چڙھي مومَل.
سُھڻِي گهڙي سِيرَ ۾ آڻي عشق اجهلَ.
سَسئيءَ گوندر گهاريا پُنهونءَ ريءَ ھِت پَلَ.
ڪڏھين ٻُڌي ڪانڪا جهانگيڙن تي جهلَ.
سِڪ سَچوءَ کي سرتيون ڪيا ھينئڙي اندر ھُلَ.
ڙي جيڏيون منھنجي يار سڄڻ سان زاري زاري
ھيءَ نماڻي عيبن ھاڻي بِرہ سَندن آھي باري باري.
حاضر ٿينديَس در دوستن جي پائِي ڳچيءَ سان ڳاري ڳاري.
پوءِ تہ ياڪي يارُ ٿيوسي پھروين لائي ياري ياري.
ھَٿ سڄڻ جي اَديون ڙِي آھي ڳالهہ سچوءَ جي ساري ساري.
اڱڻ اَسانجڙي سائين ڪَر ڀَلا تون ڀيرو
نانءَ ڌڻيءَ جي دلبر سائين پاند ڳچيءَ ۾ پائين
ڪَج فقير ڏي ڦيرو.
سدا سؤ لڳ يار سڄڻ وي جايون سيٖ بنائين
وجهي منھنجي در ديرو.
حجت رکَڻ ساڻ اَوھان جي ٻولُ اِھو ٻولائين
ناھيم اِيڏو سو جيرو.
واٽَ اَوھان جيءَ جو کَنئِيو سچوءَ ڏينھن اُنهيءَ کان اَڄ تائين
پيراڍن جان پيرو.
جي اوھين ڄاڻو ڙي جيڏيون آھي الله لوڪ سارو
ڪاٿي آھي چُپ چُپاتيءَ ڪاٿي ماري نعرو.
بيڪسيءَ ۾ ڪاٿي گذاري ڪاٿي سو حڪمن وارو.
ڪاٿي شَرَع ۾ شور مَچائي ڪاٿي ڳچيءَ ۾ ڳارو.
جاڏي ڏسو تا تاڏي آھي سندس نِيھَن نظارو.
حقيقت جي حال کَون سَچُو ٿِيءُ نہ ويسارو.
لک ڪريان توڙي زاري دوست چَوي تون ڪھڙو
ھَٿين ڀي پَوان پيرين ڀي پوان پايان ڳچيءَ ڳاري.
آءٌ اُھائِي يار اوھان جي تنھنجي محبت ماري.
روز اَلستان منھنجي آھي يارَ اوھان سان ياري.
اسان يتيمن کي يارَ پيارا ڏيج اَچي ڏيکاري.
ورِھ مَٿي تي ويٺِي وسايان دوست ڏيو دلداري.
آءٌاوھان تَون سُھڻا سائِين واري وڃان لک واري.
توڙي سڃاڻي توڙي نہ ڄاڻين دوست نہ آھيان ڌاري.
ڳَلِ اصل کَون آھي اوھان جي ڳالهہ سچوءَ جي ساري.
مون کي نہ وسار ڍوليا آءٌ تا تنھنجڙي آھيان
نانءُ سائينءَ جي اسان نماڻن ڏي کڻِي تون نيڻَ نِھارَ.
پِرين وڙَئون پانھنجي گـڏ غريب گُـذار.
ڪَيَوَ اسان سان جي يارَ پيارَلَ پنھنجا سي وعدا پار.
اَڱڻ اَسان جي سگهو ڪِي اِيندين والي سو ڪھڙيءَ وار.
دَرَ پنھنجي جو دلبَرَ سائين سچو سو سگ سنڀار.
دَع نَفسَڪَ وَ تَعَال  اَٿِي ڳُجهي اِھا ڳالهہ.
خاڪِي جسم کَون ڪر جدائي بَحرَ عَدَمَ جي ۾ جال.
خيال وجودي ڇونہ وسارين ڪرين ٻي قيلَ مَقالَ.
ڳالهيون ڪوڙيون سَٽ سڀِيئي پئہ تون خاص خيال.
ڪڏھن نہ ٿيندءِ حـق سو حاصل جي تو بُت بحال.
گرد غبار ۾ کاءُ نہ غوطا سَچُو ري پاڻ سَنڀال.
آءُ تا گـڏ گذاريون وي ڏکيا سي سکيا ڏينھڙا
ڳالهيون ڪيَئہ جي ڪالهہ اسان سان
ڪيئن تو يارَ وساريون.
ڳچيءَ پائي ڪپڙو سائين
دوست ڪريان ٿي زاريون.
راتو ڏينھان توکي دلبر
سانوَل ويٺا سارين.
اَچَڻ سَنديون تانھِنجون
سائين واٽان نِت نِھاريون.
پِرين پَنھنجو پاڻ سان
سچو سو سگ سنڀاريون.
آءُ ٻاروچَل ٻيلِي مونجهہ تنھنجي آھيان ماري
ناھي واجب رسڻ توئِي کي تون گُرو آءُ چيلِي
سگَ نہ ٿِي ڪو ساھِيان.
عشق اوھان جي کَون ھوت ٻاروچا ڪيئن ٿَرن ھيءَ ٿيلهِي
نہ تہ ڇَپَرَ اڳيون ڇاھيان.
سَگهہ نہ ساريان پَنڌَ ڪرڻ جي تو بِن آھيان اَڪيلي
ڪيچ وڻن ڪِيئن ڪاھيان.
وڳڻِي آھيان ورہَ تُنھنجي کَون توڙي ڪِي پُورن پئلِي
سَچو نہ آسڙَ لاھيان.
ڏينديَسِ ڏوراپو آءٌ وڃي وراڻو روبرو.
پريان سَندي پارَ ڏي ڪو نئي نياپو.
اوھان ٻاجهون سُپرين آءٌ ڪريان ٿي ڪاپو.
سوڍل توئِي ساڻ آھ  مُنھنجو سَڱ تہ سِياپو.
منھنجو نيھُن وڌايو نازَ نيڻن نيڻن جي ميان
تيغان آھن يا تہ سِتم جون تنھنجون اکيون ڪَجليون ڪاريون
اَلا سائين يا تہ بَحرِي بازَ.
درد مند جي دلڙي دلبَرَ ڏاڍي زور سان آندي
اَلا سائين نيڻن منجهؤن نياز.
مانَ پَون ڪِي ڪَن اَوھان جي اوھِڪي واري
اَلا ميان عاشقِ جا آواز.
ٻَئي ٻانهون ٻَڌي سچُو وڃ تون ساڻ يقيني
الا ميان درَ مٿي ڪارساز.
ڪافي ڪنھن ويلَ نہ ٿا وسارن عاشقَ نہ ٿِج تون ماندو
نَحنُ اَقرب اِھا اشارت گَڏ توئي سان گذارن.
اَصل لاڪون طرف تنھنجي نِت نِت گهڻو نھارن.
جي تو اُڪنڊَ اُن جِي سي ڀِي توئي کي سارن.
ڏينھن اِتھين ڇو ٿو لائين تو ھُت سچو سنڀارن.
تنھنجي اَچَڻ جون واٽڙيون نِت نِت اُڀي تہ نھاريان.
لَنءُ لِڪايو لوڪَ کَون ھَنجَ ۾ ھنجون ٿِي ھاريان.
سي ڳالهڙيون ڪنھن سان ڪريان جيڪي سڄڻَ ٿِي ساريان.
داغ تنھنجي درد جا ڏيھ کي تہ ڪيئن ڏيکاريان
سچو چَوي سائين شوق تنھنجي ۾ ڪو دم ڪين وساريان.
ڇڏ غصو غمناڪ سان اچي مِل تہ ماندائِي لھي.
سُڌِ سڀا توکي پِرين جيڪا واڍوڙين سان وھي.
سور سيبائڻ جهڙو پر جيءُ جُدائي نا سَھي.
پاڻون آيا ھِن پور ھي ڪِي تو مُڪا پِريَم پھي.
سچو وھاريو وٽ ۾ ھِي ٺاھ تڏھين ڪو ٺھي.
منھنجو ناھِ ڪوئي اِختيار ھَي يار وي
مون تا سِر تي چائيو باري بِرھَ جو بار
ھَي يارَ وي
راتو ڏينھان تَيڏي ڪارڻ روئڻ زارو زار
ھَي يارَ وي
ڪيئن ڏنو تو سُپرين جاني جيءَ کي جارُ
ھَي يار وي
سچو سارو سمجهين عشقَ سندو اِسرار
ھَي يار وي
تنھِين ڏينھن ڏِنائون ساھ منھنجو ساھَـڙ کي سرتيون.
درد منديءَ جي دلـڙي نازن ساڻ نيائون
ھيڏي ھوڏي نا ويو سوگهو ساھ ڪيائون.
سُڻِي سنيھا يار جا عاشق ٿيڙس آئون.
جيءُ وڌائون جارِ ۾ ڪاڪيون تن ڪڏاھون.
ميھَرَ سندي معرڪي ھِيءَ غريب گَـڏيائون.
جِيءُ منھنجو جيڏيون ويِرن منجهہ وڌائون.
سَچُو ڪڍُ سرير مَون ميڙي سڀ مدايون.
جيءَ جون ڳالهيون ھيون جن سان ھَي ھَي سانگ چڙھي پيا سي ئي
ماريَس اِنهيءَ مامري ھيءَ پوءِ اُنھن کان پيئي.
وٺي وينديَس اوڏھين حال پنھنجڙو ھيٖ ئي.
اِيندا اٿم آسرو جيءَ گهريا ٿي جي ئي.
مون ڏي مڪائون ڪيترا ڏک ڏوراپا ڏيئي.
جيءُ وڌو آھي جار ۾ تَن نياپن نيئي.
سچُو سنيھا ٻُڌِي تَن جا ٻڌ ٻانھون تون ٻيئي.
مان تان محبن کي ڏيان ڪيھا ڏوراپا
ڪيئن شِرڪت آءٌ ڪندي سرتيون سان سائينِ
آءُ نماڻي آھيان ڇا ڪيئي سَوين سِڪن.
ڏوڙا طالع مون ٿين جي ويڙھي ھِنَ وسن.
ڏسي حال حقير جو اڱڻ مانَ اچن.
ڪين ڇڏيندا ڪڏھين سچُو سَگُ سندن.
 
مون کي ڏور ڇو ڏَسنِ سرتيون ديرو دوست جو.
جي مون سڻو سرتيون ھو سدا وچ وسن.
اکيون عجيبن کي پل پل ٿيون پسن.
محب مشتاقن جِي ٿا کليون دل کسن.
سچُو سوزن واريون وڃي روءِ رَسن.
اڄ اڱـڻ اِجهي ايندم سُکيا سانگي گَـڏيَم شال
ڏِسي حال حقير جو سَوَ دِلاسا ڏيندم
ھـو جِي ڪھِي ويڙم ڪالهہ.
پنھنجي وَڙون سپرين حال ڀائِي اچي ٿيندم
جَن لڳِ وجهايم فال.
لِڪِي ساري لوڪَ کَون گوشي پاڻ گـڏيندم
اُھي ڪندا ڀلائي ڀال.
سَگ جنين جو سڏجي سَچُو سيئي سڏيندم
جِيءُ جِيءُ چونديس جال.
 
ھِينئن ڪانگ اَڄ ڪَھِي ويو اِيندَءِ صبح سَويلي.
ڳالهيون ڪري سَڄَڻ جون اَڄ رات ھِـت رھي ويو.
ھو حال منھنجي جو سَماءُ ھِنَ لوءِ مَون لَھِي ويو.
ڳالهيون ٻُـڌي ڏکن جون ٻولِي تَنھِين ٻھي ويو.
پِرين جي پار اُڏاڻو ڪيئن سورَ ھِي سَھي ويو.
سَچو سڄڻ مِلايَئِين ھِنَ ٺاھَ تي ٺَھِي ويو.
وڻيوسي وھَ واھ  پڙھندي پروانو پرينءَ جو
اوڏا مِينھَن ملهارَ ٿيا گُـل کِـلن ۽ گاھ.
سِي ئي سڄڻ ٿيا سامُهان حال ڀائِي ھمراھ.
محبت منھنجي مَن ۾ چوريءَ مچايو چاھ.
سِڪ تا سڄڻن جي اُجهايو آڙاھُ.
ديس ڇڏي پرديس ويا دوست پرين داناھ.
ھوتن ڏانھن نہ ھڪڙي مھڙَ مِڙئِي مان ڏانهہ.
پرين جي پيغامَ ڪيو آرامِي اَرواح.
قاصدَ تو تان آءٌ ڪريان ھي سِرُ صدقي ساھ.
اڱڻ آسَروندن جي آڻِيندونِ اَلله.
سَچُو چوي رب ميڙي روز پُڇان آءٌ راھ.
پانڌي آيم اَڄ پيھِي پِريان سَندي وو پارَ جو
ڏوٺ ڏوراپا ڏيئِي مُڪائون
تَن ڪَئِي ديوانِي ديھي.
ڳالهيون اُھي يارَ سَڄَڻ جون
ڪيئن وِساريَئي ويھِي.
جهڙيائِي آھي جيءَ تنھنجي سان
ھُـت بہ گـذري تِيھِي
ھوش سَچوءَ جو نِيو نِياپَن
ڳالهہ ڪَريان ٻي ڪيھِي.
پانڌي منھنجي يارَ کي ساري چَئِج سَلامَ.
چَئِي مُڪا ھئا ڪيترا مون پرتِ وارا پيغام.
اوھان جي ئِي اَچَڻ جا ھُل پَوَن ھَنگام.
محبتَ منھنجِي روز ازل کَون توسان مُحب مُدام.
سَچُوءَ جيھا ڪيترا دَرَ تُنھنجي تہ غُلام.
ڪڏھن ڪندين يارَ اَسان ڏي اچڻ جا اَنجام.
عشقَ اوھان جي شورُ مَچايو ھُل پَون ھَنگام.
ٻانهي گولي يارَ سڄڻ جِي مُلهہ خريد مُدام.
روز ازلَ کون سَچُو آھي سائين سَنديوَ سام.
ھيئن اَڄُ چَئِي مُڪائون عاشِق اَچون ٿا ايڏنھُن
ھِنَ جِيءَ جَڏي کي جيڏيُون آڌر وڏي ڏنائون.
تنھنجي ديس اَسين اَچون ٿا عاشق نہ ٿجِ اُٻائون.
مون ھن نماڻِيءَ سان ميان ڪيڏا ڪرم ڪيائون.
مطلب تُنھِين جو آءٌ آھيان ٻِيون ڇڏ مِڙئي مُدعائون.
دلاسي لئہ دردمندِ جي قاصد سَچُو ڪڍيائون.
اَڄ ڪِي صبح اچن ٿا نروار چئو نجومي
مون ھِت نماڻِيءَ جو پِرين حال ڪِي پُڇَنَ ٿا.
ھِن پارَ ڏي اچڻ جو چئو ڪِي سڄڻ چَوَن ٿا
پِرين آھن پنڌَ ۾ ڪِي ويڙھِي پنھنجي وَسَن ٿا
سَچُوءَ جِي ڀِي سُڌِ لَھَڻ لئہ قاصد ھيڏي ڪَڍن ٿا
دوستَ کي دانھون سُڻِي مَنَ مھرَ ڪا مون ڏي پَوي
دردمَندِ جي دَرَ اُتي ٿو ڪانگ لاکيڻو لَوي.
پيغامَ پِرين پارَ جا چَشمن اُتي ويھون چَوي.
سِرَ ڀَري اَسين ايڏھن اَچون يا ڪِي اوري ايندؤ اَوھِي.
سَچُو آھي اُڪَنڊيو گهڻو ٿو راند روئڻ جي رَوي.
ڳالهہ پنھنجي حال جي توريءَ وڃي ڪنھِن کي چوان
جوش تنھنجا جان ۾ نت نت آھن مون کي نوان.
کيئن جي پڇان پوءِ ٿي خبر پانڌي اول پيرين پوان.
پاڻون آيا ھِن پور ھي ڪِي ھِن مڪا مون ڏي اَوان
سَچُو مٽيان آءُ ڪينڪي ھي سور سُکَن سان سنوان.
مڪاسين قاصد ڪالهہ اِجھي ڄاڻج آيا آيا
آھي تياري ايڏنھن اسان جي آھيون سو منجِهہ خيال.
اُڪَنڊ تنھنجي اَصل اسان جي آھي سا جيءَ ۾ جان.
عاشق توتي ڪَرم ڪيوسي سڻي سندءِ اَحوال.
پنھنجي لطف سان ھاڻ لاٿاسين تو تُون ڪُل ڪَشالَ.
اچي لھون ٿا اِجها تنھنجڙي سچو ري رات سنڀال.
آھي ھھڙو حال ويچاريءَ جو سھڻا ڪر ڪو ڪرم ستاريءَ جو
لئہ پنهل جي ڪانگ اُڏايان ڪوٺيو پوٿيدار پٽايان
وَرُ وري ورَ واريءَ جو.
حال ڏسي پنھنجو ڀال ڀلائج پِرَ پڄاڻو ورھ ورائج
ڪج ڊڀ دارون دک واريءَ جو.
درد فراق جا دونھان دکَن ٿا مَچ مگَرھن مچ مچن ٿا
شل ورُ وري ويچاريءَ جو.
سڪ سچل جي توکي ساري ڪيچي ايندم نرتَون نھاري
ساھ سڪي سڪ واريءَ جو.
جيءُ نچ آيا ڀلي ڪري آيا ساٿي سڄڻ جي ڏيھ ڏنھن
مون تا ڄاتو واٽ واھو پر مون ڏي سي ھوت ھلايا.
ڏينھن پڄاڻو پانڌي پرين جا ساڻ غريب گـڏايا.
پاڻ مٿائن ڪريان قرباني لکين ٿورا جَنِ لايا.
اَول دلاسا ڏيڻي انھن ھي پوءِ پيغام سڻايا.
طرف تنھنجي اھي عجيبن سچا سخن فرمايا.
اُڻ تڻ اھائي آھِ اسان کي ڏکيا تو ڏينھن لنگهايا.
پيا اسان وٽ ھاڻي تنھنجا سچو ڙي پنڌ سجايا.
پانڌي اوڏاھون اَڄ آيو پِريان سندي پار ڏنھن.
طرفان تنھنجي ھونِ اَچَڻ جو ساٿ ڌڻِين کي سعيو.
گهڻو پڇن ھُـت پِرن توئي کي گهمين تون ھِـت اجايو.
آھي توئي ڏي سڻ ري عاشق روح سَندن جو رايو.
پاڄاڻيءَ جو ھنن پيغامن وري سو ورہ وڌايو.
ٻڌي نياپا ٻانھون ٻڌي ٻئي آڻي سچوءَ سر نوايو.
اَڄ اوڏانھون آيا گـڏيا سي قاصد مون کي
وري ورڻ جا ھئا ڀنڀور ڏي ساٿَ ڌڻِين جا سعيا.
اَڄ صبح اَچي ويجها سي وھنَندءِ ڏور جنين ڏينھن لايا.
گوشي گـڏجِي ڪندءِ سي ڳالهيون جَن جا تو پنڌ پُڇايا.
خيال سڄوئي ھيڏي ھُئڙن ڏکيا تو ڏينھن لَنگهايا.
طرف تنھنجي اڳي ڀي رھَبَر ڪئين تنھن ھوتَ ھلايا.
نِيھَن جا نياپا ڏنا جَنين ھي سچو سي ساہَ سيبايا.
 
نوان نِياپا آيا مون ڏي محبن جا ميان
قاصِدن وو ميان ھيڏي اَچَڻ جا روز سي رستا لايا.
طرف ڀنڀور جي سُڻ تون عاشَق پنهونءَ ٿي پنڌ پڇايا.
تو تا طالب يار سڄڻ رِيءَ  گوندر ڏينھن گنوايا.
اڱڻ تُنھنجي اَڄ سي ايندا تو جن لئہ ورھ وَسايا.
جي ئِي گذاريئہ يار جانب ريءَ اُھي سي ڏينھن اَجايا.
ھئا پِرين کي پار تنھنجي ميان سچُو اَچڻ جا سعيا.
اِھو نياپو آندو پانڌيءَ پرينءَ جي پارَ ڏنھن.
آھي تياري ايڏھن اَسان جي متان ٿئين تون ماندو.
عاشق توکي آڻي اَسان سان حُـب ڪندي ھيڪاندو.
اسين بہ اوڙڪ اِينداسي ايڏنھن ٿيج نہ ورھ کون واندو.
ملڻ محبن جو آھي اِھوئي پِرت جو پاڇانـدو.
طرفون اَسان جي سُڻ سچُو وي لاھِين تون سڀ سياندو.
آءٌ اَدا ڙي پانڌي دوست دلاسو ڪو ڏنو
سُڻ تون ساٿي آھيان ادا آءٌ محب بنا ھـت ماندي.
اڱڻ اسان جي ڪڏھن اِيندا اِھا خبر تو ڪا آندي.
دل اَسان جِي دوستن ٻاجهون ناھي ورھ کَون واندي.
سِگهَڙِي ساٿِي ڙي مانَ ٿيان ڪا ھوتن سان ھيڪاندي.
ساران سنڀاران سچُو وي لَھندءِ آھين جَنين جي تون باندي.
منھنجو ڪِي ھُـت پڇيائون سچ چئہ ادا ڙي ساٿيو
گوشي ويھي گَـڏ اَوھان سان منھنجي ڳالهہ ڪا ڪيائون
سَليو سنيھا ساڻ سلامن ھِنَ ڏاہَ ڏي ڏنائون
پيغام پرت وارا چئو جي مون ڏي چيائون.
دلاسي جِي دردمندِ ڏي ڪا اڄ خبر لکيائون
سچوءَ ڪاڻ تا گهڻيرو ھِن ڏيھِ ٿي ڏٺائون.
سِگهَڙي پِريَن جي پار جِي ڪانگا خبر ڪا مون ڏئين.
دوست جي ني ديس ڏي ڪيئن ڪالهہ تون اَڏري وئين
اَول اسان جي حال جا نازڪ نوان نياپا نِئين
ساري سنيھا سوز جا ھَي ھَي سڀئي لائج ھِئين.
ماري ميان مشتاقِ کي ڪيئن يارَ تون ياڪِي ٿئين
پُورن مَنجهين پرديس جي ٻاجهون اَوھان آھيون اِئين.
آءٌ جي مُئي تا گهوريس جانِي سدائين تون جئين
سچو سِڪي ساري توکي تون ڀي تھين سان ھو ائين.
ڪانگي قريبن ڏنھن خبر آندي وٺِي وھندو وري.
خطَ منجهون معلوم ٿِي ساري خبر کِيئن جي کري.
دوستَ دلاسا لکيا تا تو اسان ريءَ ڪيئن سَري
آءٌ تا گهڻو تو ساريان ڳالهيون ڪرين ڪھڙيون چَـري
سچُو توسان آھي منھنجِي اُھا ذوق مَون دل جي ذري.
ڳالهہ ڪريان ٻي ڪيھِي تنھنجي مڌُگن ماري آھيان
پرين وڙئون پانھنجي ميان الا آءُ پکي ھِن پيھِي.
پاڙي ساڻ پرين جي ميان الا ورھُ وھايم ويھِي.
پلئہ لڳي پِرين جي ميان الا جيھِي سا آھي تيھِي.
ڳالهہ ڏَسيائون سا تا ناھي ميان الاسچُو سلڻ جيھِي.
ڪيھِي چال چلي ٿو اڙي جيڏيون يار منھنجو
وَنَفَخۡتُ فِيه مِن رّوحِي  ساري ڳالهہ سَلي ٿو.
اَنا عَبۡدَہٗ  وَرسُولَہٗ مُلن گهَر مِلي ٿو.
ڪاٿئين تعظيمان ڏئي ڪاٿئين کِل کلي ٿو.
ڪاٿئين سکيون سُپرين ڪاٿئين جوشن منجهہ جلي ٿو.
سچو سَڀ ڪنھن صورتين  ھھڙِي ھـلت ھلي ٿو.
ڇاکي ڏونگَر ڏوريان مَن وسي يار مُنھنجو
پرين آھي پاڻ سان تَڪَ ٻئا ڇو توريان
راتو ڏينھان روح ۾ آرياڻي ٿي اوريان.
سَڀ ڪنھن پارين سُپرين آءٌ گهڻوئي گهُوريان.
ھوتَ ھميشہ حاضري وندر ڪنھن لَڳہ ووڙيان
سچو سچي ڳالهڙي چِت اِھائي چوريان.
ھوت اَچي ھَـٿ ڏيندو ڀَلو جيڏيون مون ھِن نماڻيءَ کي
پِرين وڙئون پانھنجي ڇَپر تا نہ ڇڏيندو.
ڏسندو اکڙين سان نال نماڻِي نيندو.
پاڻَون پاسي نہ ڪري گولِي ساڻ گڏيندو.
پانڌن پچارون ڪيون آرياڻي اَڄُ ايندو.
اڱَڻ آسَروند جي پَکا پاڻ اَڏيندو.
ڪيچن سندو قافلو لوئَون تا نہ لڏيندو.
ساجن سَنگت پانھنجيءَ سچو شالَ سڏيندو.
ڪيچ منھجڙو ڪَم ني آھي ڀلو ڀينر ڙي
ويا ڪيچيڙا نڪري گوليءَ ڏيئي غم ني.
دعا ڪريجو جيڏيون جانِيءَ ٿيان جَم ني.
ڪنھين ڇِنَ نہ ڇڏيان دوستيءَ وارو دم ني.
قيامَتَ تائين ڪينڪي ٿيندي طلب تَم ني.
پير نہ ڇڏيان پرينءَ جو توڙي ٿئي چيھاڙيون چَم ني.
جهُڙ نہ ڀائنجو جيڏيون اِھو اکين جو آگَمُ ني.
سِڪئون سچو پِرين ڏي راتو ڏينھان رم ني.
توکي جاني نہ جڳائي ٿو رُسَڻ نماڻين سان
جيھِي تيھِي تانھنجي آءٌ اصلَ کَون آھيان
اوھان جي تا اَچڻ جو آسَرُ ھَـڏِ نہ لاھيان
سِرَ تي نينھُن فراقَ جا ھي مينھڙا وسائي ٿو.
پَري ڪر نہ پاڻ کَون ڏي دلبَر دلاسو
تورِيءَ سُجهي ڪونڪو مون کي پِرين ٻيو پاسو
جيھي تيھي اَصل کَون ھيءَ سَندَو سڏائي ٿو.
سکن مٿي ڏکَـڙا ٿي محب مَٽايان
غم خوشيءَ کان اَڳُرو آءٌ ڀليڙو ڀايان
مُنھن مُقابل تانھجي اھو گوندر گڏائي ٿو.
اَڱَڻ نماڻِيءَ جي تون اَچِج اَلله ڪاڻ
ھيڪر ھوتَ ڪَريج تون ڀيرو منھنجي ڀاڻ
سوز تنھنجو سُپرين ھِـت سانولَ سِجائي ٿو.
وٺي ويٺِي آھي اھو وعدو ويچاري
ڳچيءَ پائي ڪپڙو ھيءَ ڪري ٿي زاري
سچو سگ اوھان جو ھِـتِ پانڌي پُڇائي ٿو.
 
خبر ڪا مون ڏيو ساٿيو سائين عجيبن جي اَچڻ جِي
ڪيچيڙن جو قافلو وچينءَ رات ويو.
اِئين نہ ڇڏيو ڇَپَرين ھيءَ تا نال نِيو.
توڙي وِرھ وھاريو ڪنديس ڪونہ ٻيو.
وندر سنديءَ واٽ تي مون صدقي سِرُ ڪيو.
ڇـڏ ساھا سنبر سچو ڙي جي تو پور پيو.
جاني تو نہ جڳائي رُسَڻ نِماڻِيءَ سان
دوست اوھان جي دَرَ تي ويٺي ورہ وسائي.
ٻاھر ٻانِهي تانھنجي سانولَ ھيءَ سڏائي.
اَچڻ لاءِ اوھان جي پانڌي روز پُڇائي.
فالان فلَڪ فراق جون وو وَريتِن کان وجهائي.
سُوال سچوءَ جو سپرين عجز ساڻ اَگهائي.
کنيو نيڻَ نِھار ڙي ميان ڀلو منھنجا يار ڙي ميان
مون مَنُ گـڏي گوندرين ٿئين ڪيچ قرار.
ڏکيا سُکيا ڏينھڙا گـڏ غريب گـذار.
دلبر پنھنجي دل کَون ويچارِي نہ وسار.
منھن نہ مون ٻئي پارَ ڏي پنھنجي ڪَڍ قطار.
سچو آھين اسان جو ھنجون ھَـڏ نہ ھار
سِڪَ ھُئي جنھن جي سِر وو دوست آيو اسان جي در
پِرين وَڙَئون پانھنجي ڪَئي ويچاريءَ ڏي ور.
ھيءُ سِرُ ڪيان صدقي گهوٽ اچي مون گهَر.
ڏٺم ھِن اکين سان پِرين موچاريءَ پَرِ.
جاءِ ڪيائون جيءَ ۾ نَھر يا ھَـڏ نہ نَرِ.
قُربَ ڪارڻ سُڻ سچوءَ ري ڪوشش ڪائي ڪَرِ.
ڏنو ھِي پانڌيءَ پيغام: تنھنجي اَڱَـڻ اَڄ يار اَچي ٿو
عاشق عجيبن جو توکي سَوَ لک آھي سَلام.
سڀ قبوليو سُپرينءَ جيڪو ڪَيُوَ ڪلام.
پڪو آھي پِرينءَ جو تو سان اَڄُ اَنجام.
روءُ نہ رت اَکين مَون عاشقَ ڪر آرام.
سچو گـڏجن پوءِ ڀي آھِ نہ طَلب تمام.
ھوتَ پارئون مون کي ھاڻي ڏنا نِينھن نياپا ھي.
ھٿئون پَئي پانھنجي ميان عذر ٻيا ڪيھا آڻي.
اوتين ڪھڙيءَ ڳالهہ کَون پِنبِڻين مَون پاڻي.
ويٺينءَ ڪيئن ڀنڀورَ ۾ سُورَ ھئُئِي جي ساڻِي.
سچو توکي ساھَ کَون آھي اوڏو آرياڻِي.
ڪيچَؤن آيم ڪالهہ سي تا سُڻو سَنيھا
ڳالهيون ڪندي گُـذريئِي سوَ راتيون توکي سالَ.
اُڪنڊ اسان ڏي ڪانہ تو ڏينھن اِتي جاليئي جال.
ڪنھن جي ڪارڻ تو ڪيا لَڪَ روئِي سڀ لالَ
ڪيَئي نہ قطري جيتري ساعت ھِڪ سنڀالَ
ٻُڌي ڏوراپا مون ٿيو جيَڻ منجهہ جنجالَ.
جن لَئي ڏونگر ڏوريان تن ڀِي ھِھڙا حالَ.
سي سڀ تنھنجا اگهيا جي ڪيئي ڪالَ ڪشالَ.
ٻڌندو ٻاروچو وري سچوءَجا ڀي سوالَ.
مون ڪَر تا ڪِين پُڇيائون ھاڻي ڪانگَل ڪَلَ ڪاڏي
ڏوٺَ ڏوراپا وو ڪيترا ميان اَلا سي سخت مڪائون
ھِت حالَ اسان جا ھي.
سگها ايندا وو سُپرين ميان اَلا ڪي تا پاڻ اتيائون
جڏو جيءُ جيارن جي.
ڏاھا ڏيھ وو پِرين جي ميان اَلا آھيان اٻاڻڪو آئون
منھنجو ھِي نياپو نِي.
طَعنا طَرفَون وو تانھنجي ميان الا ھِن ڏکِيءَ کي ڏنائون
سائين سڀ قبوليِم سي.
سي نہ وِسارج سُپرين ميان الا ساڻ سَچوءَ  سَمجهائون
اُھي قولَ ڪيا ھي ڪِي.
يار منھنجو يار ڪَئِي ڪَئِي صورت سير ڪَري ٿو
ڪاٿئين ٻُڍڙو پِير ٿيو ڪاٿئين ٻولي ٻار.
ڪاٿئين بيراڳي ڦِري ڪاٿَئين ڪَيُس قرارُ.
ڪاٿئين وظيفن ۾ ڪاٿئين خم خمار.
ڪاٿئين آھي بادشاہ ڪاٿئين چوبدار.
ڪاٿئين پيرين پنڌ ڪري ڪاٿئين گهوڙي جو ھسوار.
ڪاٿئين اَحدٿيو اَحمد ڪاٿئين عبَدالحق اظھار.
آھي دلَبَر دوست جو سَچُو سَڀ سِينگارُ.
ڳالهہ ڪَريان آءٌ ڪيھي حالَ پنھنجي جي ڙِي جيڏيون
ڪالهہ ڪالهوڻي سُپرين ويا وٽَئون مُون ويھِي.
ڇڏي شھر ڀنڀور کي ويا پھاڙين پيھِي.
ڪري پريشان ويا درد منديءَ جي ديھِي.
آءٌ اُنهن جي آھيان جيھِي جي تيھِي.
مارڻ پوءِ جيارڻ رَسمَ اُنھن جِي ايھِي.
سچو سوز فِراق جا بارَ کڻَن ڪي نِيھِي.
ھوتَ ڏَھون ھاڻي آيُون مون ڏي خوشخبران ھي
اَچِي اَڏيون ٿا اوڏڙيون جارِ اَوھانجڙي جايون.
ڇڏي شھر ڀنڀور کي پير وري اِيڏي پايون.
ٿيون جِيارن جيڏيون اِھي ويچاريءَ کي وايون.
سچوءَ سَنديون دانھڙيون دوستَ وري وَرنايُون.
ھوتَ اوھان تي آءِ ميان سارو نَنگُ نِماڻِيءَ جو
سائينءَ ڪارڻ سُپرين پير اڱڻ منھنجي پاءِ ميان.
پِرين وَڙَئون پانھنجي لَئُن نماڻِيءَ سان لاءِ ميان.
ماڻهو شھر ڀنڀور جا ساھَ نہ اَچَن ساءِ ميان.
ڏسنديس آءٌ اکَـڙين سان جانبَ تنھنجِڙي جاءِ ميان.
ڪارِي ڳُـڻَن تانھنجي سَچوءَ کي ھاءِ واءِ ميان.
 
ھوتَ اَچَڻ جِي ڪا ڪَرِ ميان پانڌي روز پُڇايان ٿي
راتو ڏينھان روحَ کي سِڪَ اَوھانجِڙي سَرِ ميان.
تو لئہ ھِت ڪانگ اُڏايان ٿي.
سِر توئِي تَون صَدقي گهوٽ اچين جي گهَر ميان.
گهُوريو پاڻُ گهُمايان ٿي.
اينديس اَھڙي حالَ سان دوستَ اَوھانجڙي دَرِ ميان.
ڳچيءَ پَلئہ پايان ٿي.
پِرين پارئون تانھنجي ٿِي ويچاريءَ جِي وَرِ ميان.
ويٺي ڏکَ وسايان ٿي.
سارو مطلب مون ٿئي پِرين اَچي ڪَنھنِ پَرِ ميان.
ھِت پوٿِيون پٽايان ٿي.
سچوءَ اُتي سپرين دست مُبارڪُ ڌَرِ ميان.
سَنديوَ يار سَڏايان ٿي.
ھِينئڙي ڳالهيون ياد آريءَ ٻاروچي جيون
ويا ويساھي نِڪري عشق ڏيئي اِمداد.
ڀينر ٻاجهون جيڏيُون عُمر مِڙيئي بَرباد.
دردمندن جِي دلڙي شالَ ڪندا سي شاد.
سچوءَ سَندي سَرتيون پُنِي سَڀ مُراد.
 
آءُ ڪوھيارلَ ڪائِين وري ويڙھو وسائِج ميان
ٻانھون ٻانھَن جان ٻڌي ميان اَلا پاند ڳچيءَ ۾ ٿي پائين
مون تَؤن چت نہ چائج ميان.
مونھَون مدايون ٿيڙيُون ميان اَلا ٿيَس اِيلازَڻ آئين
پِرين پاڻ پسائِج ميان.
آءٌ ڪنيزڪ تانھنجي ميان اَلا تون تا منھنجڙو سائِين
ٻيو عيب نہ لائِج ميان.
ڏيئِي حالُ حلاجَ جو ميان اَلا سَچوءَ کي سمجهائِين
سارو سِرُ سُڻائِج ميان.
 
آءُ اَچي رَہُ رات  ڀَلو منھنجا يارَ وي
راتو ڏينھان روحَ کي آھِ اوھانجِڙي تاتِ.
مَشر آھي مُلڪَن ۾ سَنديَـوَ ڏاڍي ذاتِ.
اَچَڻ ريءَ اوھان جي آھي ھِينيڙي کي ھيھات.
سچوءَ کي تِنھن سِرَ جِي ڪاڏھون ٿيندي ڏات.
 
آءٌ ويڙھي تون تا وس وي
ڀَـلو پُنهَلَ يار ميان
پِرين مون کي پانھنجو ڏاھا ڏي ڪو ڏَسُ وي.
نِماڻِيءَ جو حالـڙو پِريَم اَچِي پَسُ وي.
ڪاھي اِيندي ڪيچَ ڏي گولِي وٺِي گَس وي.
پَوي پاڄياڻيءَ جو توکي مانَ تَرس وي.
ويھڻ آھي ڀنڀور ۾ بنا عشق عبث وي.
سوز اوھان جو سُپرين سچوءَ آھ سرس وي.
اَچي لايو ڪِيئن سڄڻ تو تا نِينھن نماڻِيءَ سان
ماريَس انھيءَ مامِري ھوتَ ڪندين ڪو ھيئن.
سا تا ڪيئي پانھنجي جاني وڻيئِي جيئن.
جھڙي پُنهل تو ڪَئي آءُ پُڻ ڪريان تيئن
ڪانہ وٺندِي ڪڏھِين نالو سَندو نينھَن.
وري وھاريو ويجهڙو سچو پنھنجي سِيئن.
 
اِھو ڏونگـرُ ڏھاڻين مون ڏوراپو ٿو ڏئي
ھاري ھِھڙا ھوت تون ٿي ويجها وسارين.
ھيڏي ھوڏي ٿي گهمين تون نال نہ نھارين.
ڀنڀورئون بيزار ٿي چي سانول سنڀارين
پاڻ سچو تون پاڻهين وڃي ساڻن سلهاڙين.
وسئون تا نہ وساريو ڀلو يارَ ڙي
آءٌ اوھانجڙي آھيان ڀلو ميان
سِڪائيءَ ڏي سُپرين کڻي نيڻ نھار.
ھيڏي نہ ڇـڏين پنھنجي ڪَڍ قطار.
توکي ڏسان مون ڏَسين پِرين ڪھڙي پار.
سچو صَبر ۾ رھِي گوندر ڏينھن گذار.
هُئِي نہ مون ڪَلَ ڪائِي سِرُ اِنهيءَ جي ڙي جيڏيون
اڳ نہ سُيَم ڪڏهين هِيءَ وراڻي واري وائِي.
ڳالهہ نہ ڳَرهڻ جھڙي سائيُن جا سمجهائِي.
ڏوهَ ثوابَ جي ڳالهڙي سڀ ويساهَ وڃائِي.
سائِي حقيقت حالَ جي سِر اَچانڪ آئِي.
سچو سانڀِج ڳالهڙي پرينءَ جا پُرجهائِي.
رهبر روز بروز اَچن مون ڏي يار جا
ڪنهن کي سَليان سَرتيون سُپيريان جو سوز
اَندر منجهہ عجيب جي ڪَيڙو سِڪ سروز.
هيڪَند ڪارڻ ٿِي ڪريان خاطر اندر خوض.
شال ڪنهين تي نہ ٿئي سندو جانب جوز.
سچو اجهو آئِيو آرياڻي اِمروز.
 
طعنا سِرَ تي سهندي آنۡ
سَرتيون ساري لوڪ جا
ٻاجهون ٻاروچل جي راتيون هِت ڪا رهندي آنۡ.
ڪاف منجهارئون ڪاڪيون لَعلن لوري لهندي آنۡ.
پَسڻ بنا پرينءَ جي ٺاه نہ ٻئي ڪنھن ٺهندي آنۡ.
ڀينر هِن ڀنڀورَ ۾ ريءَ ٻاروچي نہ ٻھندي آنۡ.
سچو سَچيءَ سِڪ کَون ڪيچين ڪَڍ ڪھندي آنۡ.
دل جيون ڳالهيون ميان آءُ تا توسان اوريان
ڳُجهيون ڳالهيون ڪريان ڪَن سان تَڪَ ويٺي ٿِي توريان.
سَڳو تنهنجي سِڪ جو ميان ساه اندر ٿي سوريان.
سڪ اوهان جي سَر ٿي ميان ڏيھ ساروئِي ڏوريان.
راتو ڏينھان ڪاڻ اوهان جي چت ۾ چرخو چوريان.
اڱڻ سچوءَ جي آءُ تون پيارا پاڻُ گهڻو ئِي گهوريان.
هينئن نہ مون کي ماريو اوڙڪَ اَوهانجڙي آهيان
ٻانهي آهيان وو تنهنجي ٻاروچا پورهيت پنھنجي پاريو
سَڱ نہ ٿي ڪو ساهيان.
آسَروندِي وو آهيان ميان واڳ مُئيءَ ڏي واريو
لالچ نہ ٿي لاهيان.
ڏاڍا ڏونگر لَڪِيو ميان توهَ پنھنجي سان تاريو
ڇَپَر اڳيون نا تہ ڇاهيان.
آءٌ اوهانجڙي وو آهيان ميان وسئون ڪيم وساريو
جوڙَ اوهان جڙي آهيان.
سانول اِنهيءَ وو سڌ ۾ ميان ڳالهين تنھنجِن ڳاريو
ڪيچَ وڻن ڏي ڪاهيان.
آءٌ اُڪَنڍِي وو هوتَ اوهان جي سچو ڪِي سانول ساريو
ڳاهُ بِرهَ جو ٿي ڳاهيان.
رهو مون وٽ رات اَڙي پانڌيو پرينِ جا
آءٌ اوهان تَون صدقي جا وائي مِٺيَوَ وات.
پَسان اَکَڙين سان ٻاروچاڻِي ذاتِ.
راتو ڏينھان روح کي تن جِي آهي تاتِ.
هُئي هميشہ ساٿيو سچو سَندوَ ساٿ.
تون آءُ آرياڻي اوري
تنھنجي دامن لڳڙي آهيان
سِر پنھنجو سَرتيون آءٌ گهَرئون آيَس گهوري.
ڪامِل ڪڏهن ڪينڪي آءٌ ڏونگر سگهان ڏوري.
ڪا جا تندُ طلب جي چِت وئين تون چوري.
نيو نماڻِي پاڻَ سان تِرُ نہ رهي هِت توري.
سچو سَگ اوهان جو ڪيئن پُڄي تنھنجي ٿوري.
مون کي تايو طبيبن ميان
ٻَن ٻُڪِيون وجهان تَن جون
نَظَر ساڻُ نِھال ڪيو هاريون حَبيبن ميان.
آزارئون آزاد ڪيو اَچي عجيبن ميان.
دل کي دلاسو ڏنو ڪاڪيون قَريبن ميان.
ڏيندا سچو سپرين گوش ڀِي غريبن ميان.
 
نينھن ڏاڍي سان لايو سي
آءٌ تا هاڻِي ڪيئن ڪريان
عشق سَولو سَرتيون هِت ڀينر ڀايوسي.
پُڇي اسان جا پَکڙا اَديون اجهو آيو سي.
ڀينَر شهر ڀنڀور جي هِت طعنن تايو سي.
جو ڏنائون جيڏيون سو پَلئہ پايو سي.
سوئِي سچو سِر تي هاڻي چُمي چايو سي.
اسين آهيون ڇا اسين آهيون
ٻيلي نٿا ڄاڻون ڇا اسين آهيون
ذري باران برساتيون لايون ذري ٻَرن ٿيون وڏيون باهيون.
ذري پڙهون ٿا نمازان روزا ذري لوچَ مٿي تَون لاهِيون.
ذري چئون ٿا آهيون اَسين ئي ذري چئون ٿا اصل ناهيون.
ذري آرام آهي هِن دل کي ذري وهايُون نيڻَئون واهيون.
ذري چئون ٿا اسان پاڻ سڃاتو ذري چئون ٿا اسين ڇاهيون.
سچو اصلئون سوئي آهين ٺاهُ هتي ٻيو ڪيھو ٺاهيون
محبت مست مجنون ڪيا ڪَئين خاصا خماري لو..
اصل کَون عاشقن آهي مٿي سُوريءَ سواري لو..
هِتَئون مُنھن سا نہ موڙيندي هوندي جا وره وارِي لو..
سڻو جا مير محبت جِي ڪُٺَن کي ڪوٺَ ڪاري لو..
جنين کي جوشَ جاڳايو تنين ڪھڙي تياري لو..
ڇَڏي هِي عيش عالمَ جا هليا سي هيڪ واري لو..
پياسي هوُءِ حيرتَ ۾ ڇڏيئون سُڌ سارَ ساريِ لو..
بِرهَ جي بابَ ڏس تن کي سڀا وائِي وساري لو..
سدا تن کي آ ساجَن جي اَچڻ جِي انتظاري لو..
سچيڏنا سَمجهہ ڪِي هتَھين مَتان ٿِئين هُت مياري لو..
ڪڏهن اَلاجي اِيندا يار سانگيڙا ميان
سِگهي اَچڻ جون ڪانگ اسان کي اَچِي واڌايون ڏيندا.
ڏيئِي دلاسا دل منھنجيءَ کي نال نماڻِي نيندا.
اِهي اُميدان آهن اسان کي هِڪُ ٿَڪِيءَ سان ٿيندا.
ڪين ڏسندا ڏوه اسان جا بَديون سڀ بخشيندا.
آهي اوسيڙو اکڙين کي گولِي ساڻ گڏيندا.
ڪيچَ وڻن کَون پَٽي پَکَڙا آڻي هِتِ هوتَ اڏيندا.
جيھو تيھو سچوُ سَندان آ پانھِجو ڪِينَ ڇڏيندا.
سرتيون ڏِين صلاحان چت تَون چرخي لائين:
آءٌ ڪَتيان ڪِي ڪانگ اُڏايان
راتيون ڏينھان روئان اُنھن لڳ پرين جي ٿِيَم پَراهان.
دل جمعيت تڏهن ڪِي ٿيندي جڏهن اِيندا ڪي هوتَ اڳاهان.
اَديون اُنهِيءَ جي ويٺي اَچَڻ جون روز نھاريان ٿِي راهان.
والِي ورائي وري ڀَنڀور ڏي سُڻي اسان جون آهان.
ڪيون قبوليت سَڀئِي سَچُوءَ جون سائين عَرضَ اِلاهان.
آ اَچِي ڏس حالُ مُنھنجو آءُ اَچِي سُڻ عرض هي
نينھَن تا مون کي نيو طاقت نہ ڪاتَنِ کي رَهِي
مشتاق جي مارڻ سَندو آهي اوهان کي غَرض هي.
ڏاها وڃِي ٻئا ڇو پُڇان مون تا پروڙي ڳالهڙِي
درد ٻيو مون کي نہ آهي محب تنهنجو مَرض هِي.
دل کَسي مون کَون وئين موٽي نہ آئين ڇا چوان
سُڌ لَھو ساجَنَ اَچِي آهي اوهان تي قَرض هِي.
آءُ اچِي امام ٿِي توتي اَسان نِيتِي نماز
سِرُ ڪَرڻ صدقي اَوهان تَون آهي سچُوءَ تي فرض هي.
هِڪي ڏهاڙي پير مغان مون کي ڳالهہ ڳجهي فرمائي
سَلَڻ جھڙي ناهي سا جا آڻ پرين پُرجهائِي.
عامَ نہ مَڃَن ان کي جا صاحبن سَمجهائِي.
مَٽَ منجهارئون مَئي جي تنھن ساقيءَ سُرڪَ چکائِي.
پيالي مَون پرواز ٿيو واءِ وئِي ٻِي وائي.
عبد ڄاتو ٿي جنين تن بازي هِت هارائي.
حق کَون حق نصِيب ٿيو ٿي مدعا سچوءَ سَنڀائي.
هوتَ غريبِ نماڻِي اِتي ڪيئن وساريئي ميان
اڱڻ آسَروَند جي آءُ تون پاڻئون ڄاڻي
هوت هَڻِي ڇو ماريُئي ميان
وندر جي وڻن ۾ حب منجهون هوتياڻِي
مون تا گهڻو نهاريئي ميان
ٿورا گهڻا ڏينھڙا هن عاجز سان آرياڻِي
مانَ گڏُ گُذاريئي ميان
اٿي هَلي هيڪلِي پرت منجهؤن پاڄياڻي
جڏهن سانول ساريَئِي ميان
ڇڏي وئين ڇَپَرين ڪَيئي پُنهون ڄام پُڄاڻِي
هيءَ ڪيئن آزاريَئِي ميان
سچو سگ اوهان جو سائينءَ لڳ سُڃاڻِي
پنھنجي ڪَڍَ قطاريئي ميان
آءٌ ڪا رهندِ هوتن رِيءَ هُنديَس سانولَ ساڻ
لَئن لَئن منجهہ لڳي رهيو ٻاروچي جو ٻاڻ.
وندر سنديءَ واٽ تي پرزا ڪنديَس پاڻ.
ڏير ڏيئي ويا ڏکَ جو هِن ڏکيءَ کي ڏاڻ.
درد مندي دانھون ڪري چيٽڪ ڪَيڙُس چاڻ.
مانَ اَچِي ٿئي ڪَڏهين هِنَ مُئِيءَ جو مھماڻ.
سچو سگ اوهان جو سو تا پنهنجو ڄاڻ.
پرين نا ٻئي پار ميان جانبَ تنهنجي جان ۾ آخوند ري
سبق ڏئين نہ سور جو کتابي نہ کار.
حرف صحيح ڪر هيڪڙو وَرَقَ سڀئي وار.
نينھن وارن کي ناحقي مُلا هِيئن مَ مار.
راتو ڏينھان آهي توئي کي ڪتابَن جي ڪار.
ٻاجهون نالي نينهَن جي سچو سبق وسار.
پرجهي پاڻ نہ ڄاڻان ڪير آهيان يارَ ڙي ميان
مورَتَ موڳائِي ڪئِي صورَتَ تا نہ سُڃاڻان.
ڪَنھنِ تا ڳالهَيئون ڪاڪيون ٿياسي هِت نماڻا.
جان جثو دل سڀوئي آڏا ٿِيَم آڏاڻا.
ڏنم ڏاڍي ڏک سان عشق جا اوراڻا.
خام خيالَ نِي سچو ري اِنهيءَ فِڪر اُڏاڻا.
اهو بَر ڀِي بازر آھِ جتي ديرو دوستَ جو
ڏونگرُ ڏولِي ڀائيان سپيريان جي ساءِ
چُمنديس چَپَن سان ميان سندِي جانب جاءِ.
محبت محبوبن جي ڪاري هينئڙي کي هاءِ هاءِ.
ويٺي ڪانگَ اُڏايان لَکين لالن لاءِ.
مون کي ڪيچَ وَڻن ۾ نيئي پانڌيَڙا پَهچاءِ.
ساٿِي سُپرين سان هِيءَ گداگر گڏاءِ.
سَچُو سَڄَڻن کي ميان پاند ڳچيءَ ۾ پاءِ.
حال معلوم تو کي هٖي ئي آءٌ تا وسِ نہ ويٺياس
پرين تنھنجي پار ڏي قاصد مُنجان ڪيئِي
ايڏانھن منھن ڪيو بيٺِياس.
ڇڏي وڃ نہ ڇپرين مُنج دلاسا ڪي ڏيئي
تنھنجي محبت مارياس.
چئي ٻڌايان سرتين هن سٻاجها سي ئي
آءٌ تا وار نہ وسرياس.
پاڻئون پري نہ ڪري آءٌ پٺيءَ اوهان جي پيئي
تنھنجي پَکي نِي پيٺياس.
ساٿي ڏيج سچو اِهي نياپا تون نيئِي
آءٌ تا گَهڻو اُڪنڊياس.
منھنجو پَنڌڙو پَھُ آهي ڀَلو سرتيون سانولَ ساڻ
سو تا ڇِنَڻ جيھو اَصل کَون ناهي
آهي سَڱ تہ پُنهونءَ ساڻ.
ايندو اَٿم آسَرو آسَر هَڏ نہ لاهي
ٿيندو مُئيءَ جو مِھماڻ.
ڇڏي شھر ڀنڀور کي ڪيچ ويندي هيءَ ڪاهي
لڳم ٻاروچي جو ٻاڻ.
هِيءَ ڪَميڻِي ڪوڙِي سڱ ساڻن ساهي
پر پرين ڏسندا پاڻ.
سچو ڄاڻ صحيح ڪري توڙي باب سَندن هِيءَ ناهي
تہ ڀي نيندا سٻاجها ساڻ.
منصور سوريءَ تي چڙهيو هر ڪنهن چيو ٿي واه واه
عاشق اتي ئي سر ڏنو اَناالحق ٿيو سڀ ساه ساه.
عشق اچي نعرو هنيو ٿيس سڀائي باه باه.
نظر مون کي هادي آيو ٿيو سوئي الا الله.
عاشقن سُرڪي جا پيتي ٿي سڀائي هو هوا
منصور شمس تبريز پارن هٿ ڪياؤن جاه جاه.
ويا سمنڊ ۾ ڏيئي ٽٻي سارو لڌائون سُڌ سماءُ
الف سان جي گم هئا ٿيا ڪُل شيءِ هرجاءِ جاءِ.
سچو ڏسڻ سان سُرخ ٿيو ۽ تخت تي هو شاه شاه
رچي اُتاهون لعل ٿيو سارو اهو هو خود خداءِ.
عشق لڳي تان ڪر آمين نا منجهہ ڪفر نا منجهہ دين.
سٽون سورن جون ڪھڙيون پڙهين ٿو
ورهُ نہ پُڇندئي وَلَاَالضالِينَ.
ديد ڏِسي ڪي ديد اڙائين
نينھن نہ پُڇندئي نابين.
جلوہ عشق جو عرش ڪُرس تي
سرزمين ڇا زير زمين.
دل سان ذرو درد قبوليم
ڪشف قبور ڪرامت ڪين.
شُبھا شَڪَ سڀوئي لاٿم
پاڻ سڃاڻڻ سان يقين.
طالب ڪي تاويل گهرن ٿا
ڪن تمنا تي تمڪين.
هادي عبدالحق سچوءَ کي
توڙؤن هئي تا ڪئي تلقين.
سارو ئي سر آهي ڪاٿي سچل ڪاٿي ذات سچل دي.
مؤج درياء حُباب کڙا ڪيا ڄاڻج ڪو شڪ ناهي.
آهي اونهون اسرار الاهي ڇا منجهارؤن ڇاهي.
پنھنجي پاڻ پسڻ جي ڪارڻ ٺاهَ لکين ٿو ٺاهي.
عاشق عشق معشوق اهوئي ڏانوءُ ڏاڍو ڪيو ڏاهي.
الاالله اثبات مڙو ئي لا کي ڇڏ تون لاهي.
لي مع الله سمجه اشارت فيل لنگهيو منجهہ پاهي.
واٽ اهائي وحدت واري ڪامل ايندا ڪاهي.
سوئي اندر سوئي ٻاهر ڪئين چوان ائين ناهي.
ڳالهہ سچل جي سالڪ سمجهين لوڪ جي ليکي ڇاهي.
تون رَب ڏاڍو بي پرواه
آءٌ تا ڊڄان تنھنجي ڊاء.
ذڪريا ڪرٽ وجهايئي سِسِي ساه منجها.
هو مڪي جو ڪوڏيو تنهنکي ڏنئي ڪين ڪھڪاءُ.
حسن ۽ حسين مارايئي ڏئي جيءَ جفا.
ڪربل منجهہ قتل ڪرايئي ترس نہ پيڙئي ڪا.
ظلمي آهين رحمي آهين جا وڻئي سا واه.
سچوءَ تيز تي سڀ هنئين جيڪا رَبَ رضا.
ڪرن مڙيئي قتل عام
پاڻ ڪريان جي پڌرو.
جدا جماعت کان آهيان پاڻ امام.
دم نہ اڳيون دين ٿيو ڪفر نڪو اسلام.
فارغ هئڻ فرض کؤن سُنتَ کي بہ سلام.
سچوءَ آيو سچ ۾ ناهي حلال حرام.
ويندي تا وڻڪار
جيڏيون هي لڳ هوت بلوچ جي.
ڪيئن وِهان هتھين آهي منھنجو ڪم ڪوهيار.
ساه منھنجو سرتيون آهي پرين جي پار.
هِيءَ دل ديواني ڪري هو ٿيا پاڻ قرار.
جات جَتن جِي جيڏيوُن جِيءَ وڌو آهي جار.
سچو نہ وسار ساه کون دوستَن جي دربار.
عين اَٿَوَ اِنسانُ ڀول مَتان ڀُلي ڪائي
دَلقُ درويشِي پھري آيو صورت هِن سلطان.
آهي جَڳَ ۾ سُڻو ڙِي جيڏيُون صاحب جو سيلان.
ڏِسي تَماشو يارَ سڄَڻ جو هَر همَ حيران.
واه عجائب جيھو ڪيائِين سچو ري سامان.
ٻاروچي لَؤن لائِي ميان ڪوهياري لَؤن لائِي
ڳالهہ نہ ڳَرهڻ جھڙي ڏاڍِي سور سلائِي.
سَرتيون مون سان سورَ ۾ ڀينَر ڪانهي ڀائِي.
هِيرَ وڻي سا هانوَ کي ڏَنهن عجيبن آئي.
سِرُ ڏيڻ سيڻَن کي سَچُو آهي سَچائِي.
صحيح سُڃاڻج ساري خود آهين وي خُدائِي
لکين سِتارا گم ٿيا روزَ ڪَئِي روشنائِي.
ڪوڙين قطرا ڪارونڀارَ ڪِي سَمونڊَ سمائِي.
سُڌِ تِنھين سِرَ انهيءَ جِي مٿي جنھن جي آئِي.
تخت هَزارو اوري رهيو پَري رهي بُلي شاهي.
سَچُو سَچي ڳالهڙِي پاڻَ پِريَن پُرجهائي.
وَس ڪا آهي ويچاري هُئَڻ هن جو هوتَ ناهي
اُٺَن اُوٺارن تَؤن سائين الا صَدقي آءٌ سَو واري.
چايم ڏاڍي چاه مان سائين الا بِرهُ بلوچي باري.
هيڏي هوڏي جان ڏسان سائين الا اَندر ٻاهر آري.
ٻانھون ٻانھِن جان ٻڌي سائين الا زار ڪريان ٿي زاري.
سچو سھي جي ڪرين سائين الا حَق حقيقت ساري.
تون آءُ اسان وٽ يار تنھنجي اَچَڻَ ڪاڻ
جِيئڙو جُکي ٿو ساهڙو سِڪي ٿو
بَس نہ وَهڻ کَؤن ڪَرن هي نيڻن سَندا نارَ.
ماٺ ڪندي ئِي چاڙهيا بِره اسان تي بار.
پِرين پاڙج پانهنجا جي ڪيَئي قولَ قرار.
چُمِي چَشمن تي کَنيم تنھنجو عشق اَلہ توهار.
باه جيھو آءٌ ڀائيان جو دمُ توهَئون ڌار.
راتو ڏينھان تانھنجي آهي سَچُوءَ سار سنڀار.
دردمندن جي دل جو ميان شوقِي وو يارُ شڪاري
يار سُھڻي جون ڏسو ڏهاڙي ڪَن ٿيون خون خماري.
سوز وارن کي سيني اندر ماري قيبر ڪاري.
چشمان چوٽَڪ ڏاڍو لائن ڪجليان هَن قھاري.
ٻانھون سي ٻڌيم اڳيون انهن جي زاري سَوَ لکَ زاري.
دل اسان جي وو لُٽ نِيَن ٿيون ٻَئِي چشمان چاري.
پاڻان ڄاڻي ظاهِر ڪيائين هوءِ هوءِ حُسن هزارِي.
جِيءُ سَچوءَ جو جار وڌائون ڏيئي پاڻ ڏيکاري.
 
سِگها اِيندا سِگها ايندا پانڌي پِرين جي ڪِي تا
سڪائِيءَ سان سرتيون الا ڏکَ ڀائِي اَچِي ٿيندا ڀَلِي اِيندا.
دردمنديءَ جي دل کي ميان دوست دلاسا ڏيندا ڀلي اِيندا.
ڪين ڇَڏيندا ڇَپَرين ميان نال نماڻِي نِيندا ڀلي اِيندا.
پَکا پکن سا مُھان ميان آڻي پاڻَ اڏيندا ڀلي اِيندا.
سو ڏينھن ٿيندو ڪھڙو جو سچو نانءُ سَڏيندا ڀلِي اِيندا.
تنھنجي محبت موهيو رَمزن ريھيو ريھيو هِي تا ساهُ
آڻئِي الله
طرف تنھنجي راتو ڏينھان چِتِ هَڻيرو چاهُ
آڻئِي الله
آهي اسان سان سُپرين حبَ سندَوَ هَمراهُ
آڻئِي الله
پيو پناري تانھنجي ميان هي ڏوهاري ڏاهُ
آڻئِي الله
واڪا ڪَيون ٿو وهي دل اندر درياهُ
آڻئِي الله
ڪشي ڪَري ڪپڙا سچو مَليندا پاهَ
آڻئِي الله
هوتَ ڪڏهن نہ هلايُوَ پانڌي پنھنجي پارَ ڏنھن اسان ڏي
طرف توهان جي مُڪوسين قاصد سو ڀي وَهندو ڪين ورايُو
نياپو منھنجي نينھن جو جيڪَر ساٿِيءَ نہ سڻايُوَ.
هو جو ڪَيو هووَ وعدو سو تا ياد نہ آيُوَ.
هر دم هونداسين اَسين توئي سان فائق هِيئن فرمايُوَ.
تنهن ڏينھن لاڪُون يارَ سچوءَ کي باري برهُ بڇايُوَ.
ڪالهہ قاصدَ اوڏانهون آيا اِها ڪَيئُون آگاهي
پار ڀنڀور جي هئا اچَڻ جا ساٿَ ڌڻيءَ کي سعيا
چڱِي ڏنائون گواهِي.
مُنھن محبوبن جو ٿيو اسان ڏي پيا سي پَنڌ سَجايا
ڪيھا رَهبر ڪريان راهِي
يارَ مُسافر ڪِيُم اُداسِي ڏور جنين ڏينھن لايا
آڻي تون ميڙ اِلاهي
پاندُ ڳچيءَ پائي اڳيون پِرين جي اسان ڏوهَ سڀئِي بخشايا
ٿيا سي پاڻَ صلاحي.
سچو اُتاهون اَچِي رَهِي هِت ويڙها سي يار وَسايا
غَم لَٿِي گُمراهِي.
هاري سو پاتُئِي هار تا آءٌ ڄام چنيسر آوڙان
جنھن دوستَ کسايو دَم ۾ سَٽ اُهو سِينگار.
هَٿَئون پَئِي تنھنجي آهي روئين ڇو زارو زار.
داڻو هُيَڙو درد جو جنھن ڪيو بھشتَؤن بيزار.
ڏوهُ تہ تنھنجو ڪونہ هو پرَ نِينھن ڪيو نروار.
پَلنگئون پئينءَ پَٽ تي ڪَري گوندَرَ گفتار.
سچو سھي جي ڪَرين هِيءُ هو عشقَ جو اسرار.
هارَ چنيسر ڄام ليلان کسايو دَستَؤن پنھنجي.
ڌاڳو مَڻيون هو ڪَسوٽِي جو دل جو ٿِي پيو دام.
نَظَر وڌئِي تا غيرَ تي تيلهان تون ٿِيئن تمام.
ڀُلِي ڀولِي ۾ پئينءَ هار ڀانيُئِي آرام.
تنھن ڏينھن آندئي پاڻَ سان سورن جو سر انجام.
سچو رَه صَبر ۾ عِشقُ ٿِيئي انعام.
ڪِيئن چَوين ٿو ڪِيئن چَوين ٿو
لوڪ ناهي ٻيو ڪِيئن چوين ٿو
لوڪُ سَڀوئِي اُهو آهي ڪيئن ٻيائِيءَ مَنجِهہ پَوين ٿو
اَڄاڻ بنائي پاڻ بيھاريُئي غمزي انهيءَ ۾ ڇو نہ گوين ٿو
ساڻ سچي تا سچو گذارين راند روئڻ جِي ڪيھِي رَوين ٿو
ڀُل وڃي ٿو لوڪ ساروئِي ڀُل وڃي ٿو
مان تون ويندي اُهوئِي ٿيندو ڀولُ اهوئِي جيڪو ڀَڃي ٿو.
اهو اُهوئِي سَرتيون آهي نہ تا اها ڪوئِي ڳالهہ مَڃي ٿو.
اندر ٻاهر اُهوئِي آهي سچو هِي سِرُ صحيح سڃي ٿو.
سُھڻو سڱ ٿيو ڪاڪيون ڙِي ڪيچَ ڌڻين سان شالَ مولو ميڙيندو
اڳئين کَؤن ڀي اڳرو ڀائن تان وره ويو
آريءَ جي اولاد سان ڏاڍو پيچُ پيو.
بيڪَسِيءَ جي دائري تنهن کي نِينھَن نيو
صدقي تَن سيرن تؤن سَچوءَ ساه ڪيو.
شال مون سان وريون وريون
ڪانگ ڪَرين مِٺيون ڳالهِيون
جدائِيءَ جون جان جسم تي ڪيون پورن پَريون پَريون.
دردَ سَڄَڻ جي دل منھنجيءَ کي زور ڪيون ذريُون ذريُون.
ڏکن واريون ڳالهيون اسان ڀي دل پائي ڌريون ڌريون.
وايون وصل جون يار سچو تون متان ڪرين ڍريون ڍريون.
مون کي متان تون ڇڏين
سونھا ڙي سَڄَڻ جا
مَ ڄاڻان ڏينھن اُهو تا ٿيندو اَلاجي ڪَڏهين.
نانءَ موليٰ جي محبوبن سان نئِي غلام کي گَڏين.
حاضر ٿِئين حضور ۾ نانءُ سَچوُ ڪري سَڏين.
اهو آهي آهي يار ساڳيو ساڳيو
اوهين ڄاڻو ساڻ يقيني ٻيو سو ناهي ناهي.
ميخاني وچ مست هميشه ڪيئن سو ڪعبي ڪاهي ڪاهي.
لوڪ سارو ٿي هِت جو آيو سَڀ حجابان لاهي لاهي.
ظاهر باطن آهي اُهوئي جان جثو وري ڇاهي ڇاهي.
نانءُ سچوءَ جو آيو صفت ۾ ڏانءُ ڪيو ڪيھو ڏاهي ڏاهي.
هيءَ پورهيت پاڻِيءَ ڍوئِي خان ٻاروچا تنھنجي
حاضر خدمت اَچي اوهان جي حال چونديس روئِي.
ساٿي اسان جي سُڌ لَهَڻَ سان سوال پورو ڪَر سوئِي.
ڪِيئن وساري ويھان اوهان کي ڪئِي تا هِھڙي توئي.
طوطيءَ جي ڳچيءَ سو سَلامن سچوءَ مُڪا پڻ پوئي.
واتِ مون کي آهي وائِي خان ٻاروچا تنھنجي
پرين نہ مُڪَوَ طرف اسان جي لِکي ڪتابَتَ ڪائِي.
ڀيرو ڪندين وري ڀنڀور ڏي اِها اَڌَرَ مون آئي.
حالَ منھنجي جي خَبَر نہ ڪنھن کي چڱي سَڄَڻ تو لائِي.
اِهو آسرو مون کي آهي ٿيندين اَچِي ڏکَ ڀائي.
اڄ صبح تا اڱڻ سچوءَ جي جانِي اِيندين شالَ جائِي.
سُڻ منهنجڙو حال
دلبر ديس وسَئي گهوريو ڙي پَرڏيهہ تو تؤن
مون کؤن پَري نہ ٿئين سائين مَڃ سُوال.
منھنجو توسان تا آهي ئِي خاصو يارَ خيال.
روئان واٽڙين تي ڪَريو هھڙو حال.
واڳان وطن پانهنجي ڦيري آءُ فِي الحال.
تو کؤن ڳجهو ناه ڪو عاشقَ جو اَحوال.
ڪَر سچو کي سپرين کڻِي نيڻ نهال.
قاصدَ وري ويندين
ديس ٻاروچل جي ميان
خَبَر خوشيءَ جي وٺي اُتاهُون سِگهو اسان ڏي ڪِي اِيندين.
دردمندِيءَ جي دِل کي هاڻي ڏاها دلاسو ڏِيندين.
سپيرين جي ڳالهہ ڳُجهيءَ جو وڃي سو واقف ٿِيندين.
سوزَ فراقَ جي يار سچوءَ جو تون هِي نياپو نيندين.
آئين قاصدَ ڪالهہ
پرينءَ جي پار ڏنهن آندئِي جي سَنِيھا سَل اُهي ئِي
هاريا هِنَ جي حالَ جِي ڪا هُئِي هُت قِيل مَقالَ
پاڄِيءَ کي پَرديسَ ۾ سِڪندي ٿِيڙا سال.
پِريَن ڪِي مون پُڇِيو ڪا خَبرَ ڏي خوشحالَ
ڪِي ڪَڍندا هجر فراق کي ڪِي ورندا واوَ وصالَ
سَچُوءَ سندي ساهَ جِي ڪا هئي هُت کين سنڀالَ
عاشقَ ڪر آرام
پِرينءَ گهڻو پُڇيو تنھنجو خوشيءَ ۾ رَهُ ري
طرف تنھنجي آهِ اَچڻَ جو اسان جو اَنجام.
رَهبَر عاشِقَ کي وَڃِي سَوَ لَک ڏيج سَلامُ.
اڳنان آهي تانھنجو سُرهائِي سَر انجام.
جيڪي چَيُوَ تانھنجو آهي ڪُلِي قبول ڪَلام.
سچو تنھنجي ساه کي آھِ محبت بخش مدام.
يار منھنجي کي ڪريو مِنَت وڃِي ڪائِي
پَرڏيھ وڃ نہ مون پِرين يارَ تو سان مون تا لائِي.
اَندر منھنجو اَڌ ٿيو ڪري وڃڻ جِي ٿو وائِي
ڏسو اوهين ٿيون دل ڏاڍي سان اديون آ مون اٽڪائِي.
چڱا مِڙيائي ميان اِئين چون ٿا لائِي تہ توڙ نڀائِي.
هِجَر منجهارؤن ٿِيندي وصالت اِها ڳالهہ سچُوءَ آزمائي.
هاڻي مون کي پِريَن پوءِ
جيڏيون جِيَڻ جنجال ٿيو
ويٺِي واٽڙين تي هِيءَ راتو ڏينھان روءِ.
ويھڻ هن جو وه ٿيو هو لَڏي ويڙا لوءِ.
دردمندِي دانهون ڪري آهي هوتَن رِيءَ هوءِ هوءِ.
ڪاڪِيون مُون ڏي ڪيچ کَؤن شالَ قاصد اچي ڪوءِ.
سچوءَ ڪندي سال ٿيا وَريتِيون ووءِ ووءِ.
يار ساٿيو ڙي ميان يار پانڌيو ڙي ميان ڀلوڙي ميان
دوستَن جي ڪَلَ مون کي ڪا ڏيجو
هِيءَ نماڻِي در وڪاڻِي نالِ نباهي نيجو.
ڪِيمَ وساريو مئي نہ ماريو ڇوري تا نہ ڇڏيجو.
ڏيو دلاسا ڪڏهن اِيندا لوءِ ئَون تا نہ لڏيجو.
جنھين ويلي هلو اِتاهون سَچوُ نانءُ سَڏيجو.
ساجن اِنهيءَ سير اِيندئِي ڙي اَڃا
سي ئِي پَھتِيون پِرينءَ سان جي گهِڙيون انهيءَ گهير.
سپيريان جي سيرَ ۾ هيجَؤن هِينئڙو هير.
ٻَڌي نچج نيهَن جي ڇاتِيءَ ڇاتِيءَ ڇيرَ.
سچو سائين جي پُڇين ڦَندَ سَڀئِي ڦير.
توکي عاشق پنھنجو ڄاڻان تو کي سَونِ ۾ سُڃاڻان
اسين تا توسان آهيون سدائِين وجِهج ڪِين وڃاڻا.
اُهي تا آهن نظر اسان کي اَچِي جي در وڪاڻا
دستَؤن ڪري ڏِنو هِي مان کي يارَ دارونءَ جا داڻا.
سَھجِ سَچُو تون ساڻ يقيني محبوبن جا ماڻا.
هوتَ اسانجڙو حال تون پاڻَھِين ٿو ڄاڻين
اوهان ٻاجهن وو سپرين ميان اَلا ساعت ڀايان سال
وري اَچج آرياڻِي.
راتو ڏينھان روح کي ميان الا سندُو خواب خيال
هِيءَ اَٿَوَ نِماڻِي.
معلوم تو کي مون پِرين ميان الا عاجز جو اَحوال
تون سانول سُڃاڻِي.
ڇڏين ويندين وو ڇَپَرين ميان الا تو لڳ ڪيم ڪشال
تون هِيئن ڪِيئن هوتياڻِي
سوز اوهان جي وو سُپرين ميان اَلا بِره ڪئِي بيحال
تہ ڀِي عذر نہ آڻي.
لاه فراق وو فقير کَؤن ميان الا سچو مڃ سوال
هيءَ هادي لئي هاڻِي.
منھنجي اڱڻ اَڄ آءُ
پرديسيڙا ڙي يارَ
والي شالَ وصال جو ڪو وري لڳي واءُ.
اچي هَڏ نہ هِتَھين سانوَلَ تو ريءَ ساءُ.
ميان مشتاقن جو اَچي صاحب لھہ سَماءُ.
دانھون ڪري دردَ ۾ جا ڦٽي فراقاءُ.
ٿيون مَدايون ڪيتريون سائين سچوُءَ کانءُ.
اوڏاهون قاصد جي آيا تَن هُلائي هِيءَ وائِي:
هاڻي هوتياڻِن جي هُئِي تو ڏي تياري
واٽان پُڇي تانھنجون ٿو اَصل کان آري
ڌاري سنديَوَ حال جِي هت معلوم سَڀائِي.
اهو رکج آسرو جو اَڄ تو ڏي اِيندا
ڏيئي ٻانھون ڳل تو وري پرين پَرچائيندا
هيڪَند ٿيندينءَ هوتَ سان تون جاڳندي جائي.
مارئِي ماندِي نہ ٿِيءُ ڇو گوندر گذارين
واٽان اَچَڻ ان جون ٿِي نِت نِتِ نھارين
جھڙي تون هِت آهين آهين هُت ڀِي اُهائي.
ويو وڇوڙيو وچ مَؤن تون گڏيئن سائينءَ ساڻ
توسان آهن سُپرين پَري ڀاءِ نہ پاڻ
سچو ٿِيندين سيگهڙي اها وائِي سوائي
ڪيچي ڏٺم اَڄ اِتي
اوهين تا ڇا ٿا ڀانيو
سال لنگهِي ويا ڪيترا ڪاڪيون ريءَ ڪِتي.
اڄ تا وينديَس ڪاڏي ڪِينڪي هُو سو تا منھنجو هتي.
منزل محبن جي جتي هوندي ميان هونديون سَرهايون تتي.
موڳائيءَ جي مونجهہ ۾ سائين الا ڪانہ ڏِسي گَپَ ۾ گِتي.
سودو سيڻن سان حال ٿيندو ميان سَچُو تا سِرَ ڏتي.
اَڄ اوڏاهين سي آيون مون ڏي خَبران خير جون
ٻيو تا توسان دوستَ وي ڪون برابَر ڀايون.
لِکي مَؤن معلوم ٿيو هاڻي پير ايڏاهِين ٿا پايُون.
سَنڀري تو کي ميان ڏيھ سنديءَ لک ٿورا ٿا لايون.
سورن واريون سڀئي ساعتون تو تان لکَ لنگهايون.
توکي ٿينديون هاڻي حاصل سَچَو ري سَرهايون.
منھنجي حجت تو سان ناه توکي مولو ميڙي يار
مون هِن نماڻِيءَ کي آسَر سَندُوَ آهِ.
اندر ٻاهِر تا تنھنجي جانبَ آهي جاءِ.
ڏونگَر ڏورڻ آئيا ساڄَڻ تنھنجي ساءِ.
سَچُو آهي سِڪَ ۾ لالَن تنھنجي لاءِ.
پُڇن ڪوه طبيبَ او سوزَ واريون سَرتيون ڀلو الَو
پيدا ٿيندا پاڻهين ڪول آَيَس قَريبَ.
ڏِيَن ڏيکاري ڏِيلَئون اچانڪ عجيبَ.
سچو وَسَن سي سدا هِنَڙي منجهہ حَبيبَ
الا باري بِره ڍولَڻ جي دل ديواني منھنجي ڪيئي
اوري اَٽَڪَ نہ رهِي خاص پِرين پکِيئِي.
پياريائون پُر ڪَري ٻي سڀ وائِي ويئِي.
راتيان ڏينھان روحَ ۾ ٿيَا ٿيَا آهي ٿيئي.
اکيون دل سَچُوءَ جيون پاڻ سکِيون ڪِيَئون ٻيئي.
يارَلايو رنگ ڏِس تون جي هُيَئين ڪنهن حالَ ۾
محڪم رهين احوالَ ۾ قائيل نہ ٿي تون قالَ ۾.
خيالَ ٻاجهون خاص تنھنجي هُئي جِيَڻ جَنجالَ ۾.
جي هُئين ڪو دَم اِتي تا هُج تون خاص خيالَ ۾.
اَصل ۾ يڪتا ٿِئين عاشِقَ چَئون اَمثالَ ۾.
محبت مگر مرشد سندي آڻين اِنهي اَحوالَ ۾.
تو ڪِيئن اُهي وسري ويا جن کي تو ٿي ڪارون ڪيون
پانڌِيءَ پِرينءَ جي پار ڏنهُن آندِي خبر اها يار ڏنهن
آيو اصل اسرار ڏنھن دوست سندي دربار ڏنهُن.
ڪيئن تون پئين ٻيءَ ڳالهہ ۾ هي جيءَ وجهين جنجالَ ۾
چئہ آهين ڪهڙي خيال۾ ره تو هميشه حالَ ۾.
کانئن پاسي ڏينھڙا پَيَئہ سي ڳُڻَ سَندن وسِري ويئہ
سچا سخن سانڀَڻ ٿِيئہ سڏ کين ڪڏهن نا ڪَيئہ.
ڳالهيون سَڄڻ جون ياد ڪر دل سامڻ ٿي عاشق اَپر
تا تو اچي نازڪ نظر هَيءِ هَيءِ متان ٿئين بيخبر.
جيڪس فراق جي فال هُئي ڪا کين تنھنجي ڳالهہ هُئي
تو گڏُ جِيڻ جي جال هُئي اَڄ تو نہ تن سنڀال هُئِي
اِتي وِساريئي ڪيئن ويھي جي ڏيھ هئا تنھنجا ڏيھِي
توکي آئِي مَصلحت ڪيھِي هاڻِ پاڻَ ايندا اڄُ پيھِي.
سچو متان دلگير ٿئين اَڄ پاڻ فرمايئون ائين
طالب وڃي تَسلا ڏئين معافي مَدايون ڪيون مئين
وعدا اُهي اَڄ ياد پئا مون سان قريبن جي ڪيا
ڳالهيون ڳجهيون اُهي يارَ جون اصلون ٻُڌيم اِسرار جون
سي ٿيون عطا اعتبار جون دل ۾ رهيون دلدار جون.
واليءَ اهو وعدو ڪيو جو ڪَم چَيوسين سو ٿيو
هڪ ٻول توسان نا ٻيو وِسِري نہ مون کَون سو ويو.
فائِق وري فرمائيو تو سِرُّ اسان جو سائيو
اهو ڏسڻ مون آئيو دل ساڻ سو مون لائيو.
سَچُو سدا سَرهو رهين هِن ٻولَ اسان جي تي ٻَھين.
تون ٺاه تا هِن تي ٺھين سِر بار برهي جو سَھين
دمَ دمَ جا ديدار وو اَپر اَسان جي نارَ تي
بَگا ڏاندَ ٻَڌائون ٻيئي تَن جِي ڳالهہ ڪريان آءَ ڪيھِي
وهَن ڌارو ڌارَ ڳاڌِيءَ جي ڳٽڪارَ تي.
ڀاروني هِڪڙي چَڪريون ٻيئِي آرا انھن جا آهن اِهي ئي
وهن بارو بارَ وو لَٺَ واريءَ للڪارَ تي.
ڦرهيون ونگڙون آهن اوڀاريون ارِڙيون سونھَن مالَهہ موچاريون
جهَلڻ جا جهَلڪار وو لوٽِن واريءَ ڌڌڪارَ تي.
ڍڍي چونڪ جوئر جا نِسري ڳنا تنھن جا ماکِي مِصري
کِيرن جا بہ خمار وو آهن پيھي واريءَ پُونجار تي.
ڪانگَن ڪانگيرو وهِيَن واهيرو ڪَٻَرن ڳيرن ڪيو اچي گهيرو
ڳوڙهن جا وسڪارَ وو جهِرڪين جي جنسار تي.
آيو نيسَر پاڙڇ ۾ پاڻِي مرشد اچي ٿِيڙمَ ساڻِي
سا جوئر پَچايم جار وو آهن ڪَم سَچل جا ڪلتار تي.